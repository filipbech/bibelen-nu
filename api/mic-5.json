{"text":"<h3>Fredsfyrsten fra Betlehem</h3><p><q>1</q> Du Betlehem-Efrat, </p><lg><l level='2'>du er kun en lille landsby i Juda, </l><l level='1'>men fra dig skal en hersker udgå, </l><l level='2'>som skal lede Israels folk på mine vegne. </l><l level='3'>Hans oprindelse fortaber sig i fortiden. </l><l level='1'><q>2</q> Derfor vil Gud give folket i deres fjenders hænder, </l><l level='2'>indtil den fastsatte tid er inde.</l><l level='1'>Resten af Judas folk skal vende hjem, </l><l level='2'>fulgt af de øvrige blandt Israels folk. </l><l level='1'><q>3</q> Han vil lede sit folk i den almægtige Guds navn, </l><l level='2'>som en hyrde vogter sine får. </l><l level='1'>Da skal de bo trygt, </l><l level='2'>for hans herredømme omfatter hele jorden. </l><l level='3'><q>4</q> Han er den, der bringer fred. </l><l level='1'>Når assyrerne angriber vores land </l><l level='2'>og prøver at indtage vores fæstninger, </l><l level='1'>indsætter vi syv fyrster imod dem, </l><l level='2'>mere end nok til at slå dem.</l><l level='1'><q>5</q> De vil overmande assyrerne </l><l level='2'>og herske over dem med hård hånd. </l><l level='1'>Ja, vores konge vil redde os fra assyrerne, </l><l level='2'>hvis de prøver at invadere vores land. </l><l level='1'><q>6</q> Den overlevende rest af Israels folk, </l><l level='2'>som spredes blandt mange folkeslag, </l><l level='1'>vil være som regnen, der får græsset til at vokse, </l><l level='2'>som duggen, der kommer ned fra himlen. </l><l level='1'>Det kommer fra Herren </l><l level='2'>og afhænger ikke af menneskers vilje. </l><l level='1'><q>7</q> De vil leve midt iblandt andre folkeslag </l><l level='2'>og blive et stærkt og frygtet folk, </l><l level='1'>som en løve blandt skovens dyr, </l><l level='2'>som en ungløve blandt flokke af får. </l><l level='1'>Når de går på rov, slår de alt ned. </l><l level='2'>Når de sønderriver et bytte, er der ingen redning. </l><l level='1'><q>8</q> De overvinder deres uvenner </l><l level='2'>og rydder deres fjender af vejen. </l></lg><h3>Dommen over de ulydige</h3><lg><l level='1'><q>9</q> Når dommen rammer jer, siger Herren, </l><l level='2'>vil jeg gøre det af med alle jeres heste </l><l level='3'>og tilintetgøre alle jeres stridsvogne. </l><l level='1'><q>10</q> Jeg vil ødelægge jeres byer </l><l level='2'>og nedbryde jeres fæstninger. </l><l level='1'><q>11</q> Jeg river alle amuletter ud af jeres hænder </l><l level='2'>og gør op med enhver form for spådomskunst. </l><l level='1'><q>12</q> Jeg ødelægger jeres afgudsbilleder, </l><l level='2'>slår alle jeres gudestatuer i stykker. </l><l level='1'>Aldrig mere skal I tilbede de guder, </l><l level='2'>som I selv har skabt. </l><l level='1'><q>13</q> Jeg vil rykke jeres Asherapæle op </l><l level='2'>og lægge jeres byer i ruiner. </l><l level='1'><q>14</q> I min vrede vil jeg straffe ethvert folk, </l><l level='2'>som ikke adlyder mig. </l></lg>"}