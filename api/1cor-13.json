{"text":"<h3>Størst af alt er kærligheden</h3><p><q>1</q> Om jeg så var i stand til at tale alle de jordiske og himmelske sprog, men ikke havde kærlighed, da var jeg som en rungende gonggong eller et skingrende bækken. </p><p><q>2</q> Om jeg havde profetiens gave, havde åbenbaring om alle mysterier og havde al kundskab, om jeg havde den tro, der flytter bjerge, men ikke havde kærlighed, da var jeg intet. </p><p><q>3</q> Om jeg gav alle mine ejendele væk, om jeg ofrede mit liv for at få ære, men ikke havde kærlighed, da ville det intet gavne mig. </p><p><q>4</q> Kærligheden er barmhjertig og venlig. Kærligheden er ikke misundelig, ikke pralende eller indbildsk. <q>5</q> Den er ikke uanstændig eller selvisk. Den lader sig ikke ophidse og bærer ikke nag. <q>6</q> Den sørger, hvis nogen lider uret, men glæder sig, når sandheden sejrer. <q>7</q> Kærligheden er tålmodig og tilgivende. Den er fuld af tillid, forventning og udholdenhed. </p><p><q>8</q> Kærligheden varer evigt. Profetier vil forsvinde, tungetale vil forstumme, og kundskabsord vil høre op. <q>9</q> Kundskab er jo ufuldkommen, og profetier er mangelfulde, <q>10</q> men når det fuldkomne først er der, vil det ufuldkomne forsvinde. </p><p><q>11</q> Da jeg var barn, talte, tænkte og argumenterede jeg som et barn, men da jeg blev voksen, aflagde jeg det barnagtige. <q>12</q> Vi ser endnu som gennem en tåge eller som i et vandspejl, men en dag skal vi se ansigt til ansigt. Min erkendelse er stadig ufuldkommen, men en dag skal jeg forstå alt til fuldkommenhed, ligesom Gud nu kender mig til fuldkommenhed. </p><p><q>13</q> Der er tre blivende fundamenter: tro, håb og kærlighed, <i>men størst af dem er kærligheden</i><i>.</i></p>"}