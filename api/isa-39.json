{"text":"<h3>Profeti om bortførelsen til Babylonien</h3><p><q>1</q> Nogen tid senere sendte Merodak-Baladan, som var søn af kong Baladan af Babylonien, nogle sendebud af sted med hilsener og en gave til Hizkija, for Babyloniens konge havde hørt om hans sygdom og helbredelse. <q>2</q> Hizkija var beæret over det fine besøg og viste dem alle sine rigdomme, sit sølv og guld, sine røgelsesstoffer og forskellige aromatiske olier og sit våbenarsenal, ja, der var ikke den ting i hele riget, han ikke viste dem. </p><p><q>3</q> Bagefter opsøgte Esajas kong Hizkija og spurgte ham: Hvor kom de mænd fra, og hvad ville de? </p><p>De kom helt fra Babylonien! svarede Hizkija. </p><p><q>4</q> Hvad så de i paladset? spurgte Esajas. </p><p>Det hele! svarede Hizkija. Jeg viste dem alle mine rigdomme. </p><p><q>5</q> Hør Herren, den Almægtiges, ord, sagde Esajas. <q>6</q> Der kommer en dag, hvor alt i det her palads skal føres bort til Babylonien, både de rigdomme, du selv har samlet, og det, dine forfædre har samlet - intet vil blive tilbage. <q>7</q> Nogle af dine egne efterkommere vil blive bortført og gjort til tjenere ved den babyloniske konges hof. </p><p><q>8</q> Det er godt at høre fra Herren, sagde Hizkija. Han tænkte ved sig selv: Der er i det mindste fred og ro, så længe jeg lever. </p>"}