{"text":"<h3>Herrens trofasthed imod sit folk</h3><p><q>1</q> Halleluja! </p><lg><l level='1'>Tak Herren, for han er god. </l><l level='2'>Hans trofasthed varer til evig tid. </l><l level='1'><q>2</q> Hvem har tal på alle hans undere? </l><l level='2'>Hvordan kan vi nogensinde takke ham nok? </l><l level='1'><q>3</q> Velsignede er de, der gør det gode, </l><l level='2'>de, der altid handler ret. </l><l level='1'><q>4</q> Husk på mig, Herre, når du velsigner dit folk, </l><l level='2'>giv også mig del i dine goder. </l><l level='1'><q>5</q> Lad mig se dit folk få fremgang, </l><l level='2'>lad mig glædes sammen med dine udvalgte, </l><l level='3'>juble med det folk, som tilhører dig. </l><l level='1'><q>6</q> Vi har svigtet dig, som vore forfædre gjorde, </l><l level='2'>vi har begået fejl og handlet forkert. </l><l level='1'><q>7</q> Vore forfædre ænsede ikke dine undere i Egypten, </l><l level='2'>de glemte hurtigt din trofasthed imod dem, </l><l level='3'>i stedet gjorde de oprør imod dig ved Det Røde Hav. </l><l level='1'><q>8</q> Alligevel frelste Herren sit folk for sin æres skyld, </l><l level='2'>og for at vise sin magt for verden. </l><l level='1'><q>9</q> Han truede Det Røde Hav, så det tørrede ud </l><l level='2'>og folket kunne gå tørskoet over. </l><l level='1'><q>10</q> Han frelste dem fra deres fjender, </l><l level='2'>friede dem fra egypternes had. </l><l level='1'><q>11</q> Vandet skyllede hen over forfølgerne, </l><l level='2'>så de druknede alle som en. </l><l level='1'><q>12</q> Da troede folket på Guds løfter </l><l level='2'>og brød ud i lovsang til ham. </l><l level='1'><q>13</q> Men de glemte snart, hvad Herren havde gjort, </l><l level='2'>de holdt op med at søge hans vilje. </l><l level='1'><q>14</q> I ørkenen krævede de kød at spise, </l><l level='2'>de udfordrede Guds tålmodighed. </l><l level='1'><q>15</q> Han gav dem, hvad de forlangte, </l><l level='2'>men straffede dem også for deres oprør. </l><l level='1'><q>16</q> Nogle i lejren blev misundelige på Moses </l><l level='2'>og på Aron, Guds udvalgte præst. </l><l level='1'><q>17</q> Som straf åbnede jorden sig og opslugte Datan, </l><l level='2'>lukkede sig over Abiram og de medsammensvorne. </l><l level='1'><q>18</q> Ild for ned fra himlen </l><l level='2'>og fortærede dem, der gjorde oprør. </l><l level='1'><q>19</q> Ved Horebs bjerg støbte de en tyrekalv, </l><l level='2'>de tilbad en afgud af metal. </l><l level='1'><q>20</q> De byttede Guds herlighed bort </l><l level='2'>for et billede af et dyr, der æder græs. </l><l level='1'><q>21</q> De glemte den Gud, der førte dem ud af Egypten, </l><l level='2'>han, som reddede dem på forunderlig vis. </l><l level='1'><q>22</q> Tænk på de mirakler, han udførte, </l><l level='2'>de fantastiske undere ved Det Røde Hav. </l><l level='1'><q>23</q> Gud var lige ved at udrydde sit oprørske folk, </l><l level='2'>men hans tjener Moses gik i forbøn for dem, </l><l level='3'>så de ikke blev tilintetgjort af hans vrede. </l><l level='1'><q>24</q> De nægtede at gå ind i det frugtbare land, </l><l level='2'>for de troede ikke på Guds løfte. </l><l level='1'><q>25</q> De sad bare i deres telte og surmulede, </l><l level='2'>og ville slet ikke høre på Herrens ord. </l><l level='1'><q>26</q> Derfor svor han, højt og helligt, </l><l level='2'>at oprørerne skulle dø i ørkenen. </l><l level='1'><q>27</q> Deres efterkommere skulle spredes blandt folkeslagene </l><l level='2'>og gøres til flygtninge i fremmede lande. </l><l level='1'><q>28</q> Dernæst tilbad de Baal i Peor, </l><l level='2'>de hold fest og ofrede til livløse afguder. </l><l level='1'><q>29</q> Deres opførsel krænkede Herren dybt, </l><l level='2'>og han lod en pest bryde ud iblandt dem. </l><l level='1'><q>30</q> Men Pinehas tog mod til sig og greb ind, </l><l level='2'>og det gjorde, at plagen holdt op. </l><l level='1'><q>31</q> Pinehas viste sig som en gudfrygtig mand, </l><l level='2'>og det vil han altid blive husket for. </l><l level='1'><q>32</q> Ved Meribas kilder gjorde de oprør igen, </l><l level='2'>og Moses faldt i unåde hos Herren. </l><l level='1'><q>33</q> De gjorde ham nemlig så oprørt, </l><l level='2'>at han talte i vrede og handlede overilet. </l><l level='1'><q>34</q> De undlod også at tilintetgøre de folkeslag, </l><l level='2'>som Herren havde befalet dem at udrydde. </l><l level='1'><q>35</q> De giftede sig tilmed ind i deres familier, </l><l level='2'>lærte sig deres ugudelige skikke, </l><l level='1'><q>36</q> så de dyrkede de fremmedes afguder </l><l level='2'>og derved blev skyld i deres egen ulykke. </l><l level='1'><q>37</q> De ofrede både deres sønner og døtre </l><l level='2'>til de fremmede folkeslags guder. </l><l level='1'><q>38</q> Fordi de myrdede uskyldige børn </l><l level='2'>og ofrede dem til afguderne, </l><l level='3'>blev landet besmittet af det udgydte blod. </l><l level='1'><q>39</q> Guds folk var blevet urent i hans øjne, </l><l level='2'>deres handlinger viste deres utroskab mod Herren. </l><l level='1'><q>40</q> Derfor blussede Guds vrede op imod dem, </l><l level='2'>han følte afsky for sit ejendomsfolk. </l><l level='1'><q>41</q> Han overgav dem i fremmedes vold, </l><l level='2'>deres fjender undertrykte dem. </l><l level='1'><q>42</q> De gjorde livet surt for dem </l><l level='2'>og kuede dem på alle måder. </l><l level='1'><q>43</q> Gang på gang befriede Herren sit folk, </l><l level='2'>men de blev ved med at gøre oprør, </l><l level='3'>og falde dybere og dybere i synd. </l><l level='1'><q>44</q> Alligevel kunne han ikke lukke øjnene for deres nød, </l><l level='2'>han hørte deres råb om nåde. </l><l level='1'><q>45</q> Han havde jo indgået en pagt med sit folk, </l><l level='2'>og hans trofasthed forbød ham at udslette dem helt. </l><l level='1'><q>46</q> Han sørgede for, at de fremmede herskere </l><l level='2'>fik medlidenhed med dem. </l><l level='1'><q>47</q> Vor Herre og Gud, frels os! </l><l level='2'>Bring os tilbage fra landflygtigheden, </l><l level='1'>så vi kan give dig taknemmelighedsofre </l><l level='2'>og lovprise dit hellige navn. </l><l level='1'><q>48</q> Lovet være Herren, Israels Gud. </l><l level='2'>Lad os prise ham nu og til evig tid. </l><l level='1'>Lad hele folket svare: Amen! </l><l level='2'>Halleluja! </l></lg>"}