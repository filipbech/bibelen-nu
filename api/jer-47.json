{"text":"<h3>Profeti imod filistrene</h3><p><q>1</q> Det følgende budskab om filistrene i Gaza modtog jeg, før byen blev erobret af egypterhæren. </p><p><q>2</q> Herren siger: En flodbølge fra nord vil oversvømme filistrenes land, og den vil ødelægge byerne med alle deres indbyggere. Folk vil skrige af rædsel, og alle i landet vil græde. <q>3</q> Hør hestenes trampen og vognhjulenes rumlen, mens de suser fremad. Forældre vil springe for livet uden at få deres hjælpeløse børn med. <q>4</q> Nu er timen kommet, hvor filistrene og deres forbundsfæller fra Tyrus og Sidon skal udryddes. Ja, Herren udrydder filistrene, den sidste rest af indvandrerne fra Kreta. <q>5</q> Gazas indbyggere rager håret af i sorg. Ashkalons folk er stumme af rædsel. Resten af det tidligere så mægtige folk snitter sig i huden af bar fortvivlelse. </p><p><q>6</q> Det hjælper ikke, at de råber til mig om at standse fjendens nedslagtninger, <q>7</q> for det er mig, der har sendt dem. Jeg har beordret dem til at slå ned på Ashkalon, ja, alle dem, der bor langs havet. </p>"}