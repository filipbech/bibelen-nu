{"text":"<h3>De andre filisterkonger vil ikke have David med i krigen</h3><p><q>1</q> Mens israelitterne lå i lejr oppe ved Jizreelflodens kilde, havde filistrene mønstret deres samlede hær ved byen Afek.<q>2</q> De fem filisterkonger var troppet op med hver deres hærstyrker, og David og hans mænd var fulgt med i bagtroppen af kong Akish hær. </p><p><q>3</q> Da de fire andre filisterkonger så David og hans mænd, sagde de til Akish: Hvad laver de hebræere her? Han svarede: Det er David, som i sin tid flygtede fra kong Saul i Israel. Han har været i min tjeneste i årevis, og jeg har aldrig haft noget at udsætte på ham. </p><p><q>4</q> Send den mand hjem til den by, du har givet ham at bo i, forlangte de øvrige konger. Hvis han deltager i krigen, kan vi risikere, at han falder os i ryggen. Her får han jo en perfekt anledning til at genvinde Sauls tillid. <q>5</q> Det er trods alt den selv samme mand, som Israels kvinder hyldede med ordene: Saul har besejret sine tusinder, men David har besejret sine titusinder.  </p><p><q>6</q> Så kaldte Akish på David og hans mænd og sagde: Jeg sværger ved den levende Gud, at jeg sætter pris på den loyalitet, I har udvist, sagde han. Hvis det stod til mig, ville I få lov til at følge med os i kamp. Men de andre konger siger nej. <q>7</q> Gå nu stille og roligt tilbage til jeres by, så vi ikke rager uklar med de andre konger. </p><p><q>8</q> Jamen, hvad har jeg gjort? udbrød David. Har jeg ikke altid været loyal over for dig? Hvorfor må jeg ikke få lov til at kæmpe mod min herres fjender? </p><p><q>9</q> I mine øjne er du som sendt af Gud, forsikrede kong Akish David, men det ændrer ikke ved den kendsgerning, at de andre ikke vil have dig med. <q>10</q> Gør nu, som jeg siger, og tag hjem i morgen ved daggry. </p><p><q>11</q> Tidligt næste morgen vendte David og hans mænd så tilbage til filistrenes land, mens hæren drog videre i retning af Jizreeldalen. </p>"}