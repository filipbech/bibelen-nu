{"text":"<h3>Mirjam gør oprør mod Moses</h3><p><q>1</q> En dag gjorde Mirjam og Aron oprør imod Moses, fordi han havde taget sig en kone fra det land, der hed Kush, syd for Egypten. <q>2</q> Kan Herren kun tale til Moses? sagde de. Hvad med os? Herren kan vel lige så godt tale til os. Herren hørte det, <q>3</q> men Moses prøvede ikke at forsvare sig, for han var jordens mest ydmyge menneske. <q>4</q> Herren talte nu til både Moses, Aron og Mirjam og sagde: Gå alle tre hen til åbenbaringsteltet! Da stillede de sig foran teltet. </p><p><q>5</q> Derpå steg Herren ned, skjult i en sky, og stillede sig ved indgangen til teltet. Aron og Mirjam, træd frem, beordrede han. Det gjorde de så. <q>6</q> Herren fortsatte: Når jeg taler til en profet, gør jeg det normalt gennem syner og drømme, <q>7</q> men det er ikke på den måde, jeg kommunikerer med min tjener Moses. Han er en trofast leder for mit folk.<q>8</q> Med ham taler jeg ansigt til ansigt og ikke i gåder. Han har set mig, som jeg er. Hvor vover I så at gøre oprør imod ham? </p><p><q>9</q> Så forlod Herren dem i vrede, <q>10</q> og da skyen løftede sig fra teltet, var Mirjam fyldt med hvide pletter over hele kroppen. Aron var rystet over synet af det <q>11</q> og udbrød: Åh Moses, gå i forbøn for os, så vi ikke mister livet på grund af denne tåbelige synd. <q>12</q> Mirjam ligner jo et dødfødt barn, der allerede er begyndt at gå i forrådnelse. </p><p><q>13</q> Da råbte Moses til Herren: Herre, jeg beder dig: Gør hende rask. </p><p><q>14</q> Herren svarede: Hvis hendes egen far havde spyttet hende i ansigtet, var hun blevet uren og måtte bære sin skam i syv dage. Send hende derfor udenfor lejren. Efter syv dage kan hun vende tilbage igen. </p><p><q>15</q> Så blev Mirjam udstødt af lejren i syv dage, og folket måtte vente på hende, før de kunne rejse videre. <q>16</q> Derefter forlod de Hatzerot og nåede frem til Parans ørken, hvor de slog lejr og blev et stykke tid. </p>"}