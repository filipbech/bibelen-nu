{"text":"<h3>Elifaz tredje tale til Job</h3><p><q>1</q> Elifaz gav straks svar på tiltale: </p><lg><l level='1'><q>2</q> Hvad gavn har Gud af et menneske? </l><l level='2'>Hvad kan de kloge gøre for ham? </l><l level='1'><q>3</q> Hvad ville det gavne den Almægtige, </l><l level='2'>hvis du var uskyldig og fejlfri? </l><l level='1'><q>4</q> Straffer han dig måske for din fromhed? </l><l level='2'>Ville han dømme dig, hvis du var uskyldig? </l><l level='1'><q>5</q> Nej, det <i>må</i> være på grund af din ondskab. </l><l level='2'>Du <i>må</i> have begået utallige synder. </l><l level='1'><q>6</q> Måske du udnyttede en ven, som lånte penge af dig? </l><l level='2'>Måske tog du alle hans ejendele i pant? </l><l level='1'><q>7</q> Måske du nægtede den tørstende vand </l><l level='2'>eller undlod at give den sultende mad? </l><l level='1'><q>8</q> Selv om du var umådelig rig </l><l level='2'>og havde stor magt og indflydelse, </l><l level='1'><q>9</q> afslog du måske at hjælpe enker i nød </l><l level='2'>og tog håbet fra forældreløse børn? </l><l level='1'><q>10</q> Det må være derfor, du er fanget i en fælde </l><l level='2'>og nu må svede angstens sved. </l><l level='1'><q>11</q> Derfor er du fange i et mørkt hul </l><l level='2'>og sidder i problemer til halsen. </l><l level='1'><q>12</q> Bor Gud ikke i den højeste himmel? </l><l level='2'>Se på stjernerne og erkend hans storhed. </l><l level='1'><q>13</q> Alligevel siger du: Hvad ved Gud? </l><l level='2'>Han kan ikke se gennem de tætte skyer. </l><l level='1'><q>14</q> Når han vandrer rundt på himmelbuen, </l><l level='2'>skjuler skyerne os for hans blik. </l><l level='1'><q>15</q> Er du på vej tilbage til de gamle traditioner, </l><l level='2'>som nogle af vores ugudelige forfædre fulgte? </l><l level='1'><q>16</q> Husk på, at de blev revet bort i utide, </l><l level='2'>og deres livsgrundlag smuldrede under dem. </l><l level='1'><q>17</q> De sagde til den almægtige Gud: </l><l level='2'>Lad os være i fred! Hvad kan du gøre for os! </l><l level='1'><q>18</q> Og dog var det ham, der gav dem velstand! </l><l level='1'>Men sådan vil jeg ikke tænke. </l><l level='1'><q>19</q> De retskafne glæder sig, når de onde bliver straffet, </l><l level='2'>de uskyldige jubler og siger: </l><l level='1'><q>20</q> Nu er det ude med vores fjender! </l><l level='2'>Alt, hvad de ejede, gik op i røg! </l><l level='1'><q>21</q> Slut nu fred med Gud, </l><l level='2'>lad dig forsone med ham, </l><l level='2'>så du igen kan blive lykkelig. </l><l level='1'><q>22</q> Hør på ham, når han vejleder dig, </l><l level='2'>og ret dig efter, hvad han siger. </l><l level='1'><q>23</q> Vend dog om til Gud og ydmyg dig, </l><l level='2'>gør op med enhver synd i dit liv. </l><l level='1'><q>24</q> Opgiv din pengegriskhed, </l><l level='2'>skaf dig af med dit dyrebare guld, </l><l level='1'><q>25</q> så den Almægtige selv bliver dit guld, </l><l level='2'>så du værdsætter ham mere end alt dit sølv. </l><l level='1'><q>26</q> Så vil du kunne glæde dig over ham </l><l level='2'>og se ham frimodigt i øjnene. </l><l level='1'><q>27</q> Så hører han dig, når du beder, </l><l level='2'>og du kan takke ham for, at svaret kommer. </l><l level='1'><q>28</q> Hvad end du tager dig for, vil lykkes for dig, </l><l level='2'>og du kan se frem til lysere tider. </l><l level='1'><q>29</q> De stolte og hovmodige piller han ned, </l><l level='2'>men de ydmyge giver han oprejsning. </l><l level='1'><q>30</q> Gud redder den uskyldige. </l><l level='2'>Rens dig selv, så du kan blive reddet.</l></lg>"}