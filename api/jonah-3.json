{"text":"<h3>Jonas adlyder Gud denne gang</h3><p><q>1</q> Igen talte Herren til Jonas og sagde: <q>2</q> Tag af sted til den store by Nineve og udråb over den det budskab, jeg giver dig. </p><p><q>3</q> Denne gang adlød Jonas og tog til Nineve, som Herren havde befalet. Nineve var en umådelig stor by, og det ville tage tre dage at gå igennem den. </p><p><q>4</q> Jonas gik nu igennem byen og råbte en hel dag: Om 40 dage vil Nineve blive lagt i ruiner! </p><h3>Nineves indbyggere angrer deres synd og oplever Guds nåde</h3><p><q>5</q> Nineves indbyggere tog budskabet alvorligt, og der blev udråbt en faste. Byens ledere og hele befolkningen klædte sig i sæk og aske for at vise, at de angrede deres synder. </p><p><q>6-9</q> Så snart Nineves konge havde hørt Jonas budskab, havde han nemlig holdt rådslagning med sine ministre. De blev enige om, at følgende befaling skulle bekendtgøres over hele byen: Kongen og hans ministre bekendtgør hermed, at ingen, hverken dyr eller mennesker, må spise eller drikke noget! Alle skal klæde sig i sæk og aske og råbe til Gud om nåde! Alle skal omvende sig fra deres ondskab og gøre ende på uretfærdighed og vold! Måske vil Gud vise barmhjertighed og ikke ramme os med sin frygtelige straf, men lade os leve. Derefter tog kongen sin kappe af, klædte sig i sæk og aske og satte sig på jorden. </p><p><q>10</q> Da Gud så, at indbyggerne omvendte sig fra deres ondskab, forbarmede han sig og ødelagde ikke byen, som han havde sagt, han ville gøre. </p>"}