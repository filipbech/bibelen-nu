{"text":"<h3>Habakkuks frustration og spørgsmål</h3><p><q>1</q> Profeten Habakkuk modtog følgende åbenbaring fra Herren:  </p><lg><l level='1'><q>2</q> Herre, hvor længe skal jeg råbe om hjælp, </l><l level='2'>før du hører mig? </l><l level='1'>Hvor længe skal vold og ondskab vare ved, </l><l level='2'>før du griber ind? </l><l level='1'><q>3</q> Hvorfor skal jeg se på al den ondskab? </l><l level='2'>Hvordan kan du holde ud at se mennesker lide? </l><l level='1'>Ødelæggelse og vold er daglig kost. </l><l level='2'>Alle steder er der konflikter og skænderier. </l><l level='1'><q>4</q> Loven er sat ud af kraft, </l><l level='2'>der er ingen retfærdighed mere. </l><l level='1'>Når gudløsheden tager overhånd, </l><l level='2'>bliver sandheden undertrykt. </l></lg><h3>Herrens svar</h3><lg><l level='1'><q>5</q> Herren svarede mig: </l><l level='1'>I bør lukke øjnene op og se på folkeslagene. </l><l level='2'>I vil blive forbavsede og stumme af undren. </l><l level='1'>For jeg gør noget i jeres samtid, </l><l level='2'>som I ikke vil tro på, når I får det fortalt. </l><l level='1'><q>6</q> Jeg vil sende kaldæerne imod jer, </l><l level='2'>et hidsigt og hensynsløst folk. </l><l level='1'>De strejfer omkring over hele jorden </l><l level='2'>og erobrer fremmede byer og lande. </l><l level='1'><q>7</q> De er grusomme og frygtindgydende </l><l level='2'>og gør lige, hvad der passer dem. </l><l level='1'><q>8</q> Deres heste er hurtigere end leoparder, </l><l level='2'>de kommer farende som ulve i tusmørket. </l><l level='1'>Deres ryttere kommer galoperende langvejsfra, </l><l level='2'>de styrtdykker som ørne over deres bytte. </l><l level='1'><q>9</q> Alle er de opsat på vold </l><l level='2'>med beslutsomhed malet i ansigtet. </l><l level='1'>De tager fanger i massevis, </l><l level='2'>talløse som havets sand. </l><l level='1'><q>10</q> De håner konger </l><l level='2'>og spotter fyrster. </l><l level='1'>De ler ad deres fæstningsværker </l><l level='2'>og løber dem over ende med lethed. </l><l level='1'><q>11</q> De farer frem som et stormvejr </l><l level='2'>og fortsætter videre på deres vej. </l><l level='1'>Men de gør deres egen styrke til deres gud, </l><l level='2'>og det er deres største synd. </l></lg><h3>Habakkuks indvendinger</h3><lg><l level='1'><q>12</q> Men Herre, du har været vores Gud fra ældgamle tider. </l><l level='2'>Du kan da ikke udrydde dit eget folk? </l><l level='1'>Du vil bruge dem til at straffe os, </l><l level='2'>men du er stadig vores redning. </l><l level='1'><q>13</q> Du er jo en hellig Gud, </l><l level='2'>som ikke kan tåle, at ondskaben får overhånd. </l><l level='1'>Hvordan kan du tillade et gudløst folk </l><l level='2'>at tilintetgøre et folk, som er bedre end dem selv? </l><l level='1'><q>14</q> Vi bliver som havets fisk, </l><l level='2'>som krybdyr uden en anfører. </l><l level='1'><q>15</q> Fjenden vil fiske os op med kroge </l><l level='2'>eller fange os i deres vod. </l><l level='1'>Når de har fået en stor fangst, </l><l level='2'>vil de juble over deres bedrift. </l><l level='1'><q>16</q> De tilbeder deres vod </l><l level='2'>og ofrer røgelse til deres net, </l><l level='1'>for det er deres net, som har gjort dem rige </l><l level='2'>og givet dem velstand i overflod. </l><l level='1'><q>17</q> Herre, hvor længe får de lov at fiske? </l><l level='2'>Hvor længe får de lov at udrydde andre folkeslag? </l></lg>"}