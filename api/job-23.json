{"text":"<h3>Jobs ottende tale: Et svar til Elifaz</h3><p><q>1</q> Hertil svarede Job: </p><lg><l level='1'><q>2</q> Jeg må stadig klage i min håbløshed, </l><l level='2'>for Guds hårde straf får mig til at stønne. </l><l level='1'><q>3</q> Kunne jeg dog bare få Gud i tale, </l><l level='2'>træde frem for hans trone, </l><l level='1'><q>4</q> forklare ham mit syn på sagen, </l><l level='2'>og fremlægge mine argumenter, </l><l level='1'><q>5</q> så kunne jeg få at vide, hvad <i>han</i> mener, </l><l level='2'>og prøve at forstå hans svar. </l><l level='1'><q>6</q> Ville den almægtige Gud bare tromle mig ned? </l><l level='2'>Nej, han ville høre efter, hvad jeg havde at sige. </l><l level='1'><q>7</q> Med ham som dommer får man en fair behandling, </l><l level='2'>og jeg tror bestemt, han ville frifinde mig. </l><l level='1'><q>8</q> Men går jeg mod øst, finder jeg ham ikke. </l><l level='2'>Går jeg mod vest, er han heller ikke der. </l><l level='1'><q>9</q> Mod nord kan jeg ikke få øje på ham, </l><l level='2'>mod syd kan jeg ikke finde hans spor. </l><l level='1'><q>10</q> Men han kender mit liv og mine gerninger, </l><l level='2'>jeg ville bestå hans prøve med glans. </l><l level='1'><q>11</q> Trofast har jeg fulgt i hans fodspor, </l><l level='2'>vandret den vej, han har anvist. </l><l level='1'><q>12</q> Jeg har ikke overtrådt hans befalinger, </l><l level='2'>men bevaret hans ord i mit hjerte. </l><l level='1'><q>13</q> Men hvem kan standse Gud? </l><l level='2'>Han fører det igennem, han har sat sig for. </l><l level='1'><q>14</q> Han handler med mig efter sin plan, </l><l level='2'>og hvem ved, hvad han mere har i sinde? </l><l level='1'><q>15</q> Er det så sært, at jeg frygter ham, </l><l level='2'>at jeg gruer ved tanken om, hvad han kan gøre? </l><l level='1'><q>16</q> Gud har taget alt modet fra mig, </l><l level='2'>den Almægtige gør mig bange. </l><l level='1'><q>17</q> Men jeg kan ikke bare holde min mund, </l><l level='2'>fordi jeg sidder i et mørkt fangehul. </l></lg>"}