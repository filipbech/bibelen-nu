{"text":"<h3>Moses dør i Moab</h3><p><q>1</q> Derefter steg Moses op fra Moabs sletter til Pisgatinden på Nebos bjerg over for Jeriko, hvorfra Herren viste ham landet: Gileads land helt op til Dan i nord; <q>2</q> Naftalis land; Efraims og Manasses land; Judas land helt over til Middelhavet mod vest, <q>3</q> Negev mod syd, og Jordandalen mellem palmebyen Jeriko og Zoar. </p><p><q>4</q> Det er landet som jeg lovede Abraham, Isak og Jakob at give deres efterkommere, sagde Herren til Moses. Nu har du set det med egne øjne, men du får ikke lov til at komme ind i det. </p><p><q>5</q> Så døde Moses, Herrens tjener, i Moabs land, sådan som Herren havde bestemt det, <q>6</q> og han blev begravet i Moab, i dalen over for byen Bet-Peor. Den dag i dag er der ingen, der kender det nøjagtige sted. </p><p><q>7</q> Moses var 120 år gammel, da han døde, men han havde bevaret sin livskraft og sit gode syn. </p><p><q>8</q> Der på Moabs sletter sørgede folket i 30 dage over hans død. </p><p><q>9</q> Josva, Nuns søn, var fyldt med visdoms ånd, for Moses havde lagt sine hænder på ham og velsignet ham, og israelitterne fulgte ham og adlød de befalinger, Herren havde givet Moses. </p><p><q>10</q> Aldrig før eller siden har der været en profet som Moses, med hvem Herren talte ansigt til ansigt. <q>11-12</q> Ingen mirakler kan sammenlignes med dem, han udførte for øjnene af Israel og egypterkongen og alle hans tjenere. </p>"}