{"text":"<h3>for at genopbygge templet</h3><p><q>1</q> I det første år Kyros var konge i Persien, opfyldte Herren det løfte, han havde givet sit folk gennem profeten Jeremias. Han talte til Kyros, som derefter udsendte en skriftlig meddelelse, der skulle læses op i hele hans rige: </p><p><q>2</q> Kyros, konge af Persien, bekendtgør herved, at Himlens Gud, som har givet mig herredømmet over alle jordens riger, nu har pålagt mig at bygge ham et tempel i Jerusalem i Judas land. <q>3</q> De af jer, der hører til Herrens folk, kan nu frit vende tilbage til Jerusalem og genopbygge Herrens tempel, for han er Israels Gud, og han bør tilbedes i Jerusalem. Må jeres Gud være med jer. <q>4</q> De, som bor i nærheden af nogle af de tilbageværende fra dette folk, skal hjælpe dem på vej ved at give dem sølv og guld, forsyninger til rejsen og husdyr såvel som offergaver til Herrens tempel i Jerusalem. </p><p><q>5</q> Og Gud vakte en hjemlængsel hos lederne for Judas og Benjamins stammer og hos præsterne og levitterne, så mange gjorde sig parat til at vende tilbage til Jerusalem for at genopbygge templet. <q>6</q> Deres naboer hjalp dem med sølv, guld, forsyninger og husdyr, og de gav dem gaver med til templet. </p><p><q>7</q> Kong Kyros befalede desuden sin skatmester Mitredat at hente alle de kostbarheder, som kong Nebukadnezar i sin tid havde taget fra templet i Jerusalem og placeret i sit eget gudetempel. <q>8</q> Mitredat skulle så overgive det hele til Sheshbatzar, der var leder for Judas folk. <q>9</q> Det drejede sig om 30 guldbakker, 1000 sølvbakker, 29 offerknive, <q>10</q> 30 guldskåle, 410 mindre sølvskåle samt 1000 diverse redskaber. <q>11</q> I alt fik Sheshbatzar overdraget 5400 ting af guld og sølv, som han skulle tage med sig fra Babylon til Jerusalem. </p>"}