{"text":"<h3>Regler for renselse efter en fødsel</h3><p><q>1</q> Herren befalede Moses at give Israels folk følgende instrukser: </p><p><q>2</q> Efter at en kvinde har født en dreng, skal hun regnes for uren i syv dage ligesom under hendes menstruation. <q>3</q> Når drengen er en uge gammel, skal han omskæres. <q>4</q> Derefter har moderen en periode på 33 dage, hvor hun ikke må røre noget, som er helligt, og hun må ikke gå hen til åbenbaringsteltet. </p><p><q>5</q> En kvinde, der føder en pige, skal regnes for uren ligesom under hendes menstruation, men dobbelt så længe, altså i 14 dage. Og derefter må hun ikke komme i nærheden af noget helligt i 66 dage. </p><p><q>6</q> Følgende regler gælder, hvad enten barnet er en dreng eller en pige: Når perioden på de 40 eller 80 dage efter fødslen er overstået, skal moderen tage et etårs lam som brændoffer og en ung due eller en turteldue som syndoffer og bringe dem til præsten ved indgangen til åbenbaringsteltet. <q>7</q> Han skal så ofre dem til Herren som forsoning, og derefter er hun igen ren efter sin fødsel. </p><p><q>8</q> Men hvis kvinden er fattig og ikke har råd til at ofre et lam, skal hun bringe to turtelduer eller to unge duer. Den ene due skal bruges til brændofferet og den anden til syndofferet. </p>"}