{"text":"<h3>Dommen står fast</h3><p><q>1</q> I et syn viste Gud Herren mig en kurv fuld af modne figner. </p><p><q>2</q> Hvad ser du, Amos? spurgte han. Jeg svarede: En kurv fuld af modne figner. </p><p>Da sagde Herren til mig: Mit folk Israel er modent til straf, og denne gang vil jeg ikke forbarme mig. <q>3</q> Når straffen kommer, bliver afgudstemplets festsange erstattet af sørgesange, for der ligger lig overalt. Men ingen tør gå i rette med Gud.</p><p><q>4</q> Hør her, I, som tramper på de svage og udnytter de fattige. <q>5-6</q> Når det er helligdag eller sabbat, længes I efter, at dagen skal være forbi, så I kan komme til at sælge jeres korn igen. I blander avner i kornet, bruger falske vægte og snyder, så vandet driver af jer. I tager gerne et par sko i pant og sælger de fattige som slaver, når de ikke kan betale. <q>7</q> Hør, hvad Herren siger til jer: Jeg glemmer ikke jeres onde handlinger. <q>8</q> Derfor vil der komme et jordskælv, og alle, som bor i landet, kommer til at ryste af skræk. Jorden vil hæve sig og synke ned igen, som når Nilen går over sine bredder. <q>9</q> På dommens dag vil solen forsvinde ved middagstid og mørket indhylle jorden midt på dagen. </p><p><q>10</q> Jeg gør jeres festdage til sørgedage og jeres lystige viser til klagesange. I skal klæde jer i sæk og aske og klippe håret af som tegn på jeres fortvivlelse. I vil opleve en ulidelig smerte, som havde I mistet jeres førstefødte søn. <q>11</q> Der kommer en dag, erklærer den almægtige Gud, da jeg sender hunger over landet, ikke sult efter brød eller tørst efter vand, men en længsel efter at høre fra Herren. <q>12</q> Folk vil rejse fra øst til vest og fra nord til syd i håb om at få et ord fra Herren. Men de får intet. <q>13</q> Smukke unge piger og stærke unge mænd segner af udmattelse og tørst efter Herrens ord, <q>14</q> og de, som dyrker afguderne i Samaria, Dan og Beersheba, vil falde for aldrig at rejse sig igen. </p>"}