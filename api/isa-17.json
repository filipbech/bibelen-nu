{"text":"<h3>Guds dom over Aram og Nordriget</h3><p><q>1</q> Guds budskab om Damaskus: Se, Damaskus vil forsvinde. Byen bliver en ruindynge. <q>2</q> Aroers byer bliver forladte, så fåreflokkene kan græsse frit i gaderne. Ingen vil forstyrre dem. <q>3</q> Nordrigets befæstede byer bliver også ødelagt, og Damaskus magt får ende. De få, som er tilbage i Aram, vil dele skæbne med Nordriget, erklærer Herren den Almægtige. </p><p><q>4</q> Da vil Nordrigets tidligere herlighed høre en tåget fortid til, for hungersnød sætter ind. <q>5</q> Landet vil ligge øde hen som Refaimdalens stubmarker, efter at kornet er høstet. <q>6</q> Kun enkelte indbyggere bliver tilbage, ligesom de få oliven, der endnu sidder på et oliventræ efter høsten, et par stykker i toppen og nogle enkelte på de yderste grene, siger Herren, Israels Gud. </p><p><q>7</q> Engang vil de erkende, at Herren er deres Skaber, og de vil vende tilbage til Israels hellige Gud. <q>8</q> Da vil de ikke længere bede afguderne om hjælp, dyrke deres menneskeskabte guder, tilbede og ofre til Asherapælene eller brænde røgelse på deres afgudsaltre. </p><p><q>9</q> Dine prægtige byer vil blive lagt i ruiner som en fældet skov på en bakketop, akkurat som byerne blev lagt i ruiner dengang israelitterne først indtog landet. Alt skal ligge øde hen. <q>10</q> Hvorfor? Fordi du har forladt den Gud, som kan frelse dig, og ikke ænser Klippen, hvor du kunne have søgt tilflugt. Du kan plante de bedste vinsorter,<q>11</q> og selv om de skulle spire og blomstre, når du planter dem, så kommer du aldrig til at plukke druer fra dem. Du vil kun høste sorg og bitter smerte. </p><p><q>12</q> Hør larmen fra folkeslagenes hære. De larmer som havets oprørte bølger. <q>13</q> Men Gud truer ad dem, så de flygter langt bort. De jages som avner af bjergvinden, som tidselfrø for slettens hvirvelvind. <q>14</q> Aftenen er mættet af frygt, men før morgenen kommer, er fjenden borte. Sådan går det dem, der vil plyndre og gå på rov hos os. </p>"}