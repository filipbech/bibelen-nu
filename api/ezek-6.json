{"text":"<h3>Dommen over afgudsdyrkelsen</h3><p><q>1</q> Derefter sagde Herren til mig: <q>2</q> Du menneske, se ud over Israels bjergland og profetér imod landet og dets indbyggere. Du skal sige: <q>3</q> Israels bjergland, hør Gud Herrens ord. Hør efter, alle bakker og kløfter og dale. Med draget sværd kommer jeg imod jer, for jeg har besluttet at ødelægge jeres offerhøje. </p><p><q>4-7</q> Alle jeres byer bliver styrtet i grus og brændt, og jeres offersteder bliver sløjfet. Jeres afguder bliver smadret, og ligene af deres tilbedere kommer til at ligge og flyde mellem altrene. Da skal det gå op for enhver, at jeg er Herren. </p><p><q>8</q> Kun enkelte af jer får lov at overleve, og den rest, der bliver tilbage, skal spredes blandt verdens nationer. <q>9</q> Men under eksilet vil I tænke dybt over tingene, og I vil forstå, hvor knust jeg blev over jeres troløse hjerter og lystne øjne, der higede efter de afskyelige afguder. Da vil I omsider føle lede ved al den ondskab, I har begået, <q>10</q> og I vil indse, at jeg er Herren, og at mine ord om straf og ulykke ikke var tomme ord. </p><p><q>11</q> Herren fortsatte: Slå hænderne sammen, tramp med fødderne og råb: Ak! af forfærdelse over alle de afskyelige ting, som Israels folk har gjort, for nu kommer konsekvenserne: krig, hungersnød og epidemier. <q>12</q> De, der tager del i kampen, vil blive dræbt af sværdet, og de, der er langt væk, vil dø af sygdom. De overlevende rammes af hungersnøden. Sådan viser jeg min vrede og straffer dem. <q>13</q> Når jeres døde ligger spredt på offerhøjene og under de grønne træer mellem jeres afguder og knuste altre, hvor de engang ofrede røgelse til dem, vil I indse, at jeg alene er Herren. <q>14</q> Jeg knuser jer og ødelægger jeres byer lige fra ørkenen i syd til Ribla i nord. Så vil I indse, at jeg er Herren. </p>"}