{"text":"<h3>Gud er almægtig, men parat til at tilgive</h3><p><q>1</q> Elihu fortsatte: </p><lg><l level='1'><q>2</q> Vær tålmodig og lad mig fortsætte lidt endnu, </l><l level='2'>for der er stadig noget, Gud ønsker, jeg skal sige. </l><l level='1'><q>3</q> Min Skaber er retfærdig og har altid ret. </l><l level='2'>Det har jeg oplevet gang på gang. </l><l level='1'><q>4</q> Hvad jeg fortæller dig, er den skinbarlige sandhed, </l><l level='2'>og jeg ved, hvad jeg taler om. </l><l level='1'><q>5</q> Gud afviser aldrig nogen, som kommer til ham. </l><l level='2'>Han er almægtig og altid til at stole på. </l><l level='1'><q>6</q> Han lader ikke den onde være ustraffet, </l><l level='2'>men hjælper de svage til at få deres ret. </l><l level='1'><q>7</q> Gud beskytter de retskafne </l><l level='2'>og giver dem ære og magt. </l><l level='1'><q>8</q> Men skulle de blive ramt af ulykker </l><l level='2'>og blive lagt i lidelsens lænker, </l><l level='1'><q>9</q> så fortæller han dem, hvad de har gjort galt, </l><l level='2'>eller hvordan de har været hovmodige. </l><l level='1'><q>10</q> Det gør han for at retlede dem, </l><l level='2'>og han siger, de skal vende sig fra det onde. </l><l level='1'><q>11</q> Hvis de hører efter og adlyder ham, </l><l level='2'>så velsigner han dem resten af livet. </l><l level='1'><q>12</q> Men hvis de nægter at lytte til ham, </l><l level='2'>så dør de uden at have forstået hvorfor. </l><l level='1'><q>13</q> Gudløse mennesker bliver bitre. </l><l level='2'>Når Gud straffer dem, beder de ikke om nåde. </l><l level='1'><q>14</q> De dør i deres bedste alder </l><l level='2'>efter at have spildt tiden i et umoralsk liv. </l><l level='1'><q>15</q> De hjælpeløses svaghed bliver deres redning. </l><l level='2'>Deres trængsler gør dem åbne for, hvad Gud har at sige. </l><l level='1'><q>16</q> Gud ønsker at bringe dig ud af dine lidelser, </l><l level='2'>at føre dig ud i frihed som på en vidtstrakt eng, </l><l level='2'>og dække dit bord med udsøgte retter. </l><l level='1'><q>17</q> Men nu er du optaget af, at de skyldige skal dømmes. </l><l level='2'>Ja, du kan ikke tænke på andet end skyld og dom. </l><l level='1'><q>18</q> Lad ikke din vrede få dig til at spotte Gud. </l><l level='2'>Vær ydmyg, selv om det koster din stolthed.</l><l level='1'><q>19</q> Har du magt til at frelse dig selv? </l><l level='2'>Mon din råben er nok til at redde dig? </l><l level='1'><q>20</q> Lad være at længes efter dødens mørke, </l><l level='2'>tænk ikke på at blive rykket bort. </l><l level='1'><q>21</q> Pas på ikke at blive opslugt af din oprørskhed, </l><l level='2'>som du foretrækker frem for at bære din lidelse. </l><l level='1'><q>22</q> Husk på, at Gud er almægtig og ophøjet. </l><l level='2'>Hvem andre kan hjælpe og vejlede os? </l><l level='1'><q>23</q> Kan et menneske bestemme, hvad Gud skal gøre? </l><l level='2'>Hvem tør sige, at Gud er uretfærdig? </l><l level='1'><q>24</q> Lovpris ham hellere for hans skaberværk, </l><l level='2'>som mange har gjort med sang. </l><l level='1'><q>25</q> Alle mennesker har set hans storhed, </l><l level='2'>selv om det kun er på afstand. </l><l level='1'><q>26</q> Gud er større, end vi kan begribe, </l><l level='2'>hans eksistens kan ikke måles i år. </l><l level='1'><q>27</q> Han får vandet til at fordampe </l><l level='2'>og omdanner dampen til regn, </l><l level='1'><q>28</q> der falder ned i byger fra skyerne </l><l level='2'>og gavner menneskene på jorden. </l><l level='1'><q>29</q> Hvem kan fatte, hvordan skyerne spredes, </l><l level='2'>og forstå, hvordan tordenen buldrer og brager? </l><l level='1'><q>30</q> Se, han sender lyn i alle retninger </l><l level='2'>og dækker havbunden med vand. </l><l level='1'><q>31</q> Med lynene dømmer han folkene, </l><l level='2'>og med regnen giver han dem mad i mængde. </l><l level='1'><q>32</q> Han holder lynene i sine hænder </l><l level='2'>og befaler dem at ramme plet. </l><l level='1'><q>33</q> Tordenen melder hans komme, </l><l level='2'>selv kvæget kan mærke, når han er på vej. </l></lg>"}