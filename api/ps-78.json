{"text":"<h3>Israels Gud - historiens Gud</h3><p>Mit folk, lyt til min belæring, </p><lg><l level='2'>hør nøje efter, hvad jeg siger. </l><l level='1'><q>2</q> Jeg vil tale i billeder, </l><l level='2'>fortælle om det, der har været skjult fra verdens begyndelse. </l><l level='1'><q>3</q> Det er vore forfædres historier, </l><l level='2'>som er fortalt gennem mange generationer. </l><l level='1'><q>4</q> Vi vil fortælle dem til vore børn, </l><l level='2'>som igen skal give dem videre til nye generationer. </l><l level='1'>De skal også høre om Herrens magt, </l><l level='2'>om de forunderlige ting, han har gjort. </l><l level='1'><q>5</q> Han gav sine love til Jakobs slægt, </l><l level='2'>åbenbarede sin vilje for sit folk, Israel. </l><l level='1'>Han befalede vore forfædre </l><l level='2'>at undervise deres børn derom, </l><l level='1'><q>6</q> så den næste generation ville vide besked, </l><l level='2'>så selv de børn, som endnu ikke var født, </l><l level='3'>til sin tid kunne belære deres børn, </l><l level='1'><q>7</q> for at hvert slægtled må have tillid til Gud, </l><l level='2'>huske hans vældige gerninger </l><l level='3'>og adlyde hans befalinger, </l><l level='1'><q>8</q> så de ikke bliver som deres forfædre, </l><l level='2'>der var stædige og oprørske, </l><l level='1'>som ikke vendte deres hjerte til Gud, </l><l level='2'>men var troløse og ulydige mod ham. </l><l level='1'><q>9</q> Efraims krigere var udrustet med buer, </l><l level='2'>men flygtede alligevel i kampens hede. </l><l level='1'><q>10</q> De overholdt ikke pagten med Gud, </l><l level='2'>og de nægtede at følge hans lov. </l><l level='1'><q>11</q> De glemte, hvad Gud havde gjort, </l><l level='2'>alle de store undere, han havde udført. </l><l level='1'><q>12</q> Han gjorde mirakler for deres forfædre, </l><l level='2'>da de kom fra Zoans slette i Egypten. </l><l level='1'><q>13</q> Han delte havet og førte dem igennem, </l><l level='2'>vandet stod som en vold på begge sider. </l><l level='1'><q>14</q> Om dagen ledte han dem ved en sky, </l><l level='2'>om natten var der en søjle af ild. </l><l level='1'><q>15</q> Han kløvede ørkenens klipper </l><l level='2'>og skaffede masser af vand. </l><l level='1'><q>16</q> En kilde sprang frem fra klippen, </l><l level='2'>så vandet flød som en flod. </l><l level='1'><q>17</q> Men de fortsatte deres oprør mod Gud, </l><l level='2'>de vakte den Almægtiges vrede i ørkenen. </l><l level='1'><q>18</q> De provokerede Gud med vilje, </l><l level='2'>forlangte deres egyptiske livretter. </l><l level='1'><q>19</q> De fornærmede Gud ved at sige: </l><l level='2'>Kan Gud dække bord i ørkenen? </l><l level='1'><q>20</q> Han slog ganske vist på klippen, </l><l level='2'>så vandet strømmede ud. </l><l level='1'>Men kan han give os brød? </l><l level='2'>Kan han skaffe kød til sit folk? </l><l level='1'><q>21</q> Da Gud hørte det, blev han vred. </l><l level='2'>Hans vrede blussede op imod Israel, </l><l level='1'><q>22</q> for de havde ikke tillid til deres Gud. </l><l level='2'>De troede ikke på, at han kunne tage sig af dem. </l><l level='1'><q>23</q> Men han gav befaling til skyerne </l><l level='2'>og åbnede himlens sluser. </l><l level='1'><q>24</q> Han lod det regne ned over dem med manna, </l><l level='2'>han gav dem brød fra himlen at spise. </l><l level='1'><q>25</q> Han gav dem englemad, </l><l level='2'>så de havde rigeligt at spise. </l><l level='1'><q>26</q> Han lod østenvinden fare hen over himlen, </l><l level='2'>styrede søndenvinden med sin mægtige hånd, </l><l level='1'><q>27</q> lod kød hagle ned over dem, </l><l level='2'>fugle så talrige som sandkornene på stranden. </l><l level='1'><q>28</q> Han lod dem falde ned midt i lejren, </l><l level='2'>de lå rundt omkring imellem teltene. </l><l level='1'><q>29</q> Folket spiste sig overmætte, </l><l level='2'>Gud tilfredsstillede deres grådighed. </l><l level='1'><q>30</q> Men mens de endnu havde munden fuld, </l><l level='2'>blev deres grådighed straffet. </l><l level='1'><q>31</q> De blev ramt af Herrens vrede, </l><l level='2'>han dræbte deres stærkeste mænd, </l><l level='3'>gjorde det af med de bedste krigere. </l><l level='1'><q>32</q> Alligevel blev de ved med at synde, </l><l level='2'>til trods for hans mægtige undere. </l><l level='1'><q>33</q> Derfor dræbte han folk i deres bedste alder, </l><l level='2'>de blev alle grebet af rædsel. </l><l level='1'><q>34</q> Når han dræbte en stor del af dem, </l><l level='2'>søgte resten tilbage til ham. </l><l level='3'>De angrede og vendte sig igen til Gud. </l><l level='1'><q>35</q> Så huskede de, at Gud var deres redning, </l><l level='2'>Den almægtige Gud var deres befrier. </l><l level='1'><q>36</q> Men de dyrkede kun Gud med deres ord, </l><l level='2'>deres lovprisning var ikke andet end løgn. </l><l level='1'><q>37</q> Deres hjerter var langt fra Gud, </l><l level='2'>de holdt ikke fast ved hans pagt. </l><l level='1'><q>38</q> Alligevel var Gud barmhjertig, </l><l level='2'>han tilgav deres synd og udslettede dem ikke. </l><l level='1'>Ofte holdt han sin vrede tilbage, </l><l level='2'>lod ikke sit raseri få frit løb. </l><l level='1'><q>39</q> Han vidste jo, at de kun var mennesker, </l><l level='2'>de var som et vindpust, der farer forbi. </l><l level='1'><q>40</q> Hvor ofte gjorde de ikke oprør i ørkenen? </l><l level='2'>De vakte hans vrede og voldte ham sorg. </l><l level='1'><q>41</q> De provokerede deres Gud gang på gang, </l><l level='2'>de var ulydige mod Israels Herre. </l><l level='1'><q>42</q> De glemte hans underfulde kraft, </l><l level='2'>som befriede dem fra fjendens tyranni. </l><l level='1'><q>43</q> De glemte, hvordan han sendte plager over egypterne, </l><l level='2'>gjorde mægtige undere på Zoans slette. </l><l level='1'><q>44</q> Han forvandlede floderne til blod, </l><l level='2'>så vandet ikke kunne drikkes. </l><l level='1'><q>45</q> Han sendte insekter, som stak dem, </l><l level='2'>et mylder af frøer, som ødelagde deres land. </l><l level='1'><q>46</q> Han gav deres afgrøde til græshopperne, </l><l level='2'>hele deres høst blev ædt op. </l><l level='1'><q>47</q> Han ødelagde deres vinstokke med hagl, </l><l level='2'>deres figentræer med den iskolde regn. </l><l level='1'><q>48</q> Deres kvæg bukkede under for haglene, </l><l level='2'>deres får blev ramt af lynene. </l><l level='1'><q>49</q> Han udøste sin vrede over dem, </l><l level='2'>sendte ødelæggelsen ind over dem. </l><l level='1'><q>50</q> Han gav sin vrede frit løb </l><l level='2'>og sparede ikke egypternes liv, </l><l level='3'>men gjorde dem til ofre for de mange plager. </l><l level='1'><q>51</q> Han dræbte alle Egyptens førstefødte, </l><l level='2'>symbolet på hver eneste families frugtbarhed. </l><l level='1'><q>52</q> Men han førte sit eget folk i frihed, </l><l level='2'>ledte dem som en fåreflok gennem ørkenen. </l><l level='1'><q>53</q> Han ledte dem frem i sikkerhed, </l><l level='2'>mens deres fjender blev begravet i havet. </l><l level='1'><q>54</q> Han førte dem til det forjættede land, </l><l level='2'>det bjergland, han havde lovet at give dem. </l><l level='1'><q>55</q> Han drev folkeslag bort foran dem, </l><l level='2'>han uddelte landet til dem ved lodkastning, </l><l level='3'>så Israels stammer kunne bosætte sig der. </l><l level='1'><q>56</q> Men de trodsede igen den almægtige Gud, </l><l level='2'>de adlød ikke hans befalinger. </l><l level='1'><q>57</q> De var troløse som deres forfædre og vendte sig bort, </l><l level='2'>de svigtede deres Gud som en bue, der er skæv. </l><l level='1'><q>58</q> De krænkede ham med deres afgudsbilleder, </l><l level='2'>æggede ham med deres offerhøje. </l><l level='1'><q>59</q> Gud så deres opførsel og blev meget vred, </l><l level='2'>han følte en stærk lede ved sit folk. </l><l level='1'><q>60</q> Han forlod sin helligdom i Shilo, </l><l level='2'>hvor han havde lovet at bo blandt sit folk. </l><l level='1'><q>61</q> Han tillod, at arken blev taget som bytte, </l><l level='2'>overgav symbolet på sin herlighed til fjenden. </l><l level='1'><q>62</q> Han lod mange blive dræbt i krig, </l><l level='2'>for han var vred på sit udvalgte folk. </l><l level='1'><q>63</q> De tapre krigere døde i deres ungdom, </l><l level='2'>de unge piger havde ingen at gifte sig med. </l><l level='1'><q>64</q> Præsterne blev myrdet af fjendens soldater, </l><l level='2'>enkerne fik ikke lov at synge klagesange. </l><l level='1'><q>65</q> Da rejste Herren sig som af søvne, </l><l level='2'>som en rasende kriger, der har fået for meget at drikke. </l><l level='1'><q>66</q> Han drev fjenderne på flugt, </l><l level='2'>voldte dem et nederlag, der aldrig blev glemt. </l><l level='1'><q>67</q> Men han forkastede Efraims krigere, </l><l level='2'>de der var efterkommere af Josef. </l><l level='1'><q>68</q> I stedet valgte han Judas stamme, </l><l level='2'>og besluttede sig for Zions bjerg. </l><l level='1'><q>69</q> Dér byggede han sin prægtige helligdom </l><l level='2'>på et fundament, som varer til evig tid. </l><l level='1'><q>70</q> Han udvalgte sin tjener David, </l><l level='2'>som ikke var andet end en fårehyrde. </l><l level='1'><q>71</q> Han fjernede ham fra faderens får </l><l level='2'>og gjorde ham til konge i Israel, </l><l level='3'>til hyrde for sit udvalgte folk. </l><l level='1'><q>72</q> David blev en god og retfærdig konge, </l><l level='2'>han ledte folket med kyndig hånd. </l></lg>"}