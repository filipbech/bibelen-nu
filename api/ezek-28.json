{"text":"<h3>Profeti imod fyrsten over Tyrus</h3><p><q>1</q> Herren sagde til mig: <q>2</q> Du menneske, sig til fyrsten over Tyrus: </p><lg><l level='1'>Du er så stolt og hovmodig, </l><l level='2'>at du tror, du selv er en gud. </l><l level='1'>Du sidder på din høje trone, </l><l level='2'>hersker over havet og praler. </l><l level='1'>Men du er kun et menneske, </l><l level='2'>der bilder sig ind at være en gud. </l><l level='1'><q>3</q> Du tror, du er klogere end Daniel </l><l level='2'>og kender alle hemmeligheder. </l><l level='1'><q>4</q> Du brugte din visdom og forstand </l><l level='2'>til at samle mængder af guld og sølv. </l><l level='1'><q>5</q> Dit handelstalent gjorde dig rig, </l><l level='2'>men din rigdom gjorde dig hovmodig. </l><l level='1'><q>6</q> Derfor siger Gud Herren: </l><l level='2'>Fordi du tror, at du selv er en gud, </l><l level='1'><q>7</q> sender jeg en grusom fjendehær, </l><l level='2'>der gør ende på din rigdom og pragt. </l><l level='1'><q>8</q> Til dødsriget sender de dig ned, </l><l level='2'>du bliver dræbt og kastet i havet. </l><l level='1'><q>9</q> Vil du mon fortsat hævde, du er en gud, </l><l level='2'>når fjenderne er ved at slå dig ihjel? </l><l level='1'>I hænderne på dem er du ingen gud, </l><l level='2'>men kun et almindeligt menneske. </l><l level='1'><q>10</q> Du skal dø som en hund </l><l level='2'>for de fremmedes hånd. </l><l level='2'>Jeg, Herren har talt. </l></lg><p><q>11</q> Endvidere sagde Herren til mig: <q>12</q> Du menneske, istem en klagesang over Tyrus fyrste og sig til ham: </p><lg><l level='1'>Engang var du fuldkommen, </l><l level='2'>smuk og fuld af visdom. </l><l level='1'><q>13</q> Du levede som i Paradis, </l><l level='2'>smykket med utallige juveler: </l><l level='1'>rubin, topas og diamant, </l><l level='2'>krysolit, onyks og jaspis, </l><l level='3'>safir, granat og smaragd. </l><l level='1'>Alle juveler var indsat i guld, </l><l level='2'>de lå klar til dig ved din fødsel. </l><l level='1'><q>14</q> Jeg satte dig som en kerub, </l><l level='2'>der skulle vogte og beskytte </l><l level='3'>det hellige bjerg, jeg havde skabt, </l><l level='1'>Du vandrede blandt funklende ædelsten. </l><l level='2'><q>15</q> Der var intet at udsætte på dig </l><l level='1'>fra den dag, du blev født, </l><l level='2'>indtil din ondskab blev afsløret. </l><l level='1'><q>16</q> Din store rigdom gjorde dig korrupt, </l><l level='2'>så vold og synd fyldte dit hjerte. </l><l level='1'>Da jog jeg dig bort fra mit hellige bjerg </l><l level='2'>og de funklende ædelsten, du skulle beskytte. </l><l level='3'>Jeg slog dig ned, du vældige kerub. </l><l level='1'><q>17</q> Din skønhed gjorde dig stolt, </l><l level='2'>din rigdom spændte ben for din visdom. </l><l level='1'>Derfor kastede jeg dig til jorden </l><l level='2'>som en advarsel for andre fyrster. </l><l level='1'><q>18</q> Din uhæderlige handel </l><l level='2'>afsporede din gudsdyrkelse. </l><l level='1'>Derfor lod jeg ild bryde frem og fortære dig, </l><l level='2'>så du blev til aske på jorden for alles øjne. </l><l level='1'><q>19</q> Alle var skrækslagne over din skæbne. </l><l level='2'>Du blev et skræmmende eksempel </l><l level='3'>ved din totale og endelige udslettelse. </l></lg><h3>Profeti imod Sidon</h3><p><q>20</q> Herren sagde til mig: </p><p><q>21</q> Du menneske, vend dig mod Sidon og profetér over byen. <q>22</q> Sig til den: </p><lg><l level='1'>Sidon, jeg er din fjende, </l><l level='2'>og jeg vil demonstrere min magt på dig. </l><l level='1'>Alle skal få at se, at jeg er Herren, </l><l level='2'>når jeg åbenbarer min hellighed på dig </l><l level='3'>ved at straffe dig for dine synder. </l><l level='1'><q>23</q> Jeg sender epidemier og krig, </l><l level='2'>så blodet flyder i gaderne. </l><l level='1'>Fjenden angriber fra alle sider </l><l level='2'>og slår folk ned til højre og venstre. </l><l level='1'>Da vil du indse, at jeg er Herren. </l></lg><h3>Et løfte til Guds folk</h3><p><q>24</q> Israels nabofolk skal ikke længere stikke mit folk som tidsler og torne. Alle I, som nu håner mit folk, skal få at se, at jeg er Herren. </p><p><q>25</q> Hør, hvad Herren siger: Når jeg samler Israels folk fra de folkeslag, de er spredt iblandt, og fører dem tilbage til deres eget land, det land, jeg gav min tjener Jakob, da vil alle folk indse, at jeg er en hellig og mægtig Gud. <q>26</q> Derefter skal mit folk bo trygt i deres land, bygge huse og plante vingårde, mens jeg straffer alle dem, som behandlede dem med foragt. Da vil de indse, at jeg er Herren, deres Gud. </p>"}