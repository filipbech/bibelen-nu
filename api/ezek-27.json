{"text":"<h3>En klagesang over Tyrus</h3><p><q>1</q> Herren sagde til mig: <q>2</q> Du menneske, syng følgende klagesang over Tyrus, <q>3</q> den store havneby, der driver handel med et utal af lande. Hør hvad Herren siger: </p><lg><l level='1'>Tyrus, du praler af din skønhed, </l><l level='2'>du ser dig selv som et fornemt skib.</l><l level='1'><q>4</q> Du hersker på de store have, </l><l level='2'>skibstømrerne frembragte et mesterværk. </l><l level='1'><q>5</q> Dine planker var af fyrretræ fra Hermonbjerget, </l><l level='2'>din mast var et cedertræ fra Libanons skove. </l><l level='1'><q>6</q> Dine årer blev udskåret af egetræ fra Bashan. </l><l level='2'>dækket var af buksbom fra Cypern med indlagt elfenben.</l><l level='1'><q>7</q> Sejlene var lavet af linned fra Egypten, </l><l level='2'>vævet i flotte farver og mønstre. </l><l level='1'>Soltaget var vævet i rødt med kostbart purpur, </l><l level='2'>hentet fra Elishas land.</l><l level='1'><q>8</q> Dine roere kom fra Sidon og Arvad, </l><l level='2'>men skibsofficererne var dine egne folk. </l><l level='1'><q>9</q> Eksperter og bødkere fra Byblos </l><l level='2'>var parate til at udbedre revner og huller. </l><l level='1'>Handelsskibe fra hele verden </l><l level='2'>handlede med deres varer hos dig. </l><l level='1'><q>10</q> Folk fra Persien, Lydien og Libyen </l><l level='2'>tjente i din hær som heltemodige krigere. </l><l level='1'>Deres hjelme og skjolde var et imponerende syn, </l><l level='2'>de gav dig berømmelse og ære. </l><l level='1'><q>11</q> Folk fra Arvad stod vagt på din mur, </l><l level='2'>dine egne tapre krigere bemandede fæstningstårnene. </l><l level='1'>Skjoldene hang i rad og række på muren </l><l level='2'>og gjorde din skønhed fuldkommen. </l></lg><p><q>12</q> Helt fra Tarshish kom der handelsfolk for at købe dine varer og betale med sølv, jern, tin eller bly. <q>13</q> Købmænd fra Grækenland, Tubal og Meshek bragte dig slaver og bronzekar. <q>14</q> Fra Bet-Togarma kom arbejdsheste, krigsheste og muldyr. </p><p><q>15</q> Folk fra Dedan transporterede varer fra de mange kystlande, som var dine handelspartnere. De betalte med ibenholt og elfenben. <q>16</q> Aram sendte handelsfolk for at opkøbe dine varer. De bragte ædelsten, purpurfarver, broderier og fintvævet linned, koralsmykker og rubiner. <q>17</q> Juda og de byer, som engang udgjorde kongeriget Israel, sendte købmænd med hvede fra Minnit, foruden kager, honning, olie og balsam. <q>18</q> Damaskus kom også og bragte vin fra Helbon samt hvid uld i bytte for mange slags varer. <q>19</q> Grækere fra Uzal kom med smedejern, kassia og kalmus, <q>20</q> og fra Dedan kom man med kostbare sadeltæpper. </p><p><q>21</q> Arabere og Kedars stormænd kom med lam, væddere og geder. <q>22</q> Opkøbere fra Saba og Oman gav krydderier, ædelsten og guld i bytte for dine varer. <q>23</q> Der kom varer fra Karan, Kalne og Eden, og handelsfolk fra Saba bragte ting fra Ashur og Kilmad: <q>24</q> smukke purpurfarvede og broderede klæder, kapper og stoffer, farvede tæpper med flettede snore af høj kvalitet. <q>25</q> Det var de store Tarshish skibe, der skabte din handel og rigdom. </p><lg><l level='1'>Du var selv som et tungtlastet skib </l><l level='2'>midt ude på det store hav. </l><l level='1'><q>26</q> Slaverne roede ud i rum sø, </l><l level='2'>hvor østenstormen knuste dig. </l><l level='1'><q>27</q> Du led skibbrud og mistede alting: </l><l level='2'>dine kostbare varer, al din rigdom, </l><l level='1'>dine roere og søfolk, </l><l level='2'>skibstømrere og handelsmænd, </l><l level='3'>soldater og passagerer. </l><l level='1'>Alt sank i dybet på ulykkens dag. </l><l level='1'><q>28</q> Ved dine sømænds dødsskrig </l><l level='2'>ryster fastlandet af skræk. </l><l level='1'><q>29</q> Alle rorkarle går fra borde, </l><l level='2'>alle søfolk bliver på land. </l><l level='1'><q>30</q> De græder og sørger over din skæbne, </l><l level='2'>fortvivlet kaster de jord på hovedet, </l><l level='1'><q>31</q> i sorg rager de håret af </l><l level='2'>og klæder sig i sæk og aske. </l><l level='1'>De klager hjerteskærende, </l><l level='2'>tynget af sorg og gru. </l><l level='1'><q>32</q> De synger en dødsklage over dig: </l><l level='1'>Var der nogensinde en by som Tyrus, </l><l level='2'>der nu ligger tavs i ruiner? </l><l level='1'><q>33</q> Dine varer blev værdsat af mange nationer, </l><l level='2'>jordens konger blev rige på grund af dig. </l><l level='1'><q>34</q> Men du led skibbrud derude på havet, </l><l level='2'>både varer og mandskab sank ned i dybet. </l><l level='1'><q>35</q> Kystlandene er chokerede over din skæbne, </l><l level='2'>kongerne græmmer sig og blegner af skræk. </l><l level='1'><q>36</q> Alverdens handelsfolk fløjter i forundring </l><l level='2'>over din totale og endelige udslettelse. </l></lg>"}