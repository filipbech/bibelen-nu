{"text":"<h3>Dom over Edom</h3><p><q>1</q> Herren sagde til mig: <q>2</q> Du menneske, ret blikket mod Seirs bjerg og profetér imod Edoms folk: </p><p><q>3</q> Jeg er imod jer, Seirs stolte bjerge. Jeg løfter min hånd for at straffe jer og gøre jeres land til en ødemark. <q>4</q> Jeg jævner jeres byer med jorden og lægger hele landet øde, så I kan forstå, at jeg er Herren. </p><p><q>5</q> I har altid hadet mit folk, Israel. I overfaldt dem og sablede dem ned, dengang jeg var nødt til at straffe dem. <q>6</q> Så sandt jeg lever, siger Herren: I elsker at se blod, og I skal få blod at se, for nu kommer turen til jer. <q>7</q> Jeg gør Seirs bjerge til ødemark og udrydder folket, som færdes der. <q>8</q> Jeg sørger for at bjergsider, dale og vandløb bliver fyldt med lig. <q>9</q> Landet bliver en ødemark for evigt, og ingen skal bo i byerne igen. Da skal I indse, at jeg er Herren. </p><p><q>10</q> I rykkede ud mod Israel og Juda for at erobre dem, selvom I vidste, at jeg var deres Gud. <q>11</q> Så sandt jeg lever, vil jeg straffe jer på grund af jeres vrede, had og jalousi, og I skal erkende, at det er mig, Herren, som griber ind og dømmer jer. <q>12</q> Da skal I indse, at jeg hørte hvert eneste spottende ord, I udtalte imod Israels bjerge, da I mente, at de lå øde hen, og at I derfor havde ret til at besætte dem. <q>13</q> I hånede mig med de mange ord, I udtalte imod mig. Men jeg hørte det alt sammen. </p><p><q>14</q> Gud Herren siger: Hele verden vil fryde sig over jeres undergang. <q>15</q> I frydede jer over Israels sørgelige skæbne. Nu er det min tur til at fryde mig over jeres, for I vil blive udryddet, alle I folk i Seirs bjerge og i hele Edom. Da skal I indse, at jeg er Herren. </p>"}