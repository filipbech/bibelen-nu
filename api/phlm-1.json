{"text":"<p><q>1</q> Dette brev er fra Paulus, som sidder fængslet for Jesu Kristi skyld, og fra Timoteus, min medarbejder. </p><p>Kære Filemon, min ven og partner i tjenesten, <q>2</q> hils Apfia og Arkippos, der kæmper for Herrens sag, ligesom vi gør. Hils også hele den menighed, der samles i dit hus. <q>3</q> Nåde være med jer og fred fra Gud, vores Far, og Herren Jesus Kristus. </p><p><q>4</q> Jeg takker altid Gud, når jeg beder for dig, kære Filemon. <q>5</q> Jeg har jo hørt om din levende tro på Jesus, vores Herre, og om din kærlighed til ham og alle kristne. <q>6</q> Det er min bøn, at det fællesskab om troen, som du er med i, må blive endnu mere effektivt i tjenesten for Kristus gennem en fuld forståelse af alt det gode, han har givet os del i.<q>7</q> Jeg har hørt, hvordan du har været til stor hjælp og opmuntring for de kristne der, og det har opmuntret mig meget at høre om din kærlighed til dem. Det har virkelig givet mig en stor glæde. </p><p><q>8-9</q> Fordi jeg kender din kærlighed, kommer jeg med en bøn til dig. Egentlig kunne jeg vel frimodigt i Kristi navn befale dig at gøre det, som bør gøres. Du ville utvivlsomt være lydig over for en gammel mand som mig, der oven i købet er fængslet for Kristi skyld. Men jeg vil hellere appellere til dit gode hjerte. <q>10</q> Min bøn til dig angår Onesimos, som jeg har vundet for Herren, mens jeg har siddet i fangenskab her. Han er blevet som en søn for mig. </p><p><q>11</q> Før i tiden var Onesimos ikke ligefrem til gavn for dig, men nu er han blevet til gavn for os begge to. <q>12</q> Når jeg nu sender ham tilbage til dig, er det, som om <lb />jeg sender mit eget hjerte. <q>13</q> Jeg ville gerne have beholdt ham her, for han har været mig til stor hjælp, mens jeg har siddet i <lb />fængsel på grund af mit budskab om Jesus. Du ville sikkert gerne selv have hjulpet mig, men det gjorde din slave så i stedet for. <q>14</q> Alligevel vil jeg ikke beholde ham uden dit samtykke, for han er trods alt din slave. Jeg ønsker heller ikke at tvinge dig til at gøre en god gerning. Den slags skal være frivilligt. <q>15</q> Måske var det nødvendigt, at du skulle undvære ham for en tid for netop at få ham tilbage for evigt, <q>16</q> ikke kun som slave, men som noget langt bedre, en medkristen som er højt elsket, ikke mindst af mig. Men du vil også selv elske ham højere nu, da I ud over det daglige arbejdsfællesskab også har fællesskab i Herren. </p><p><q>17</q> Hvis du virkelig betragter mig som partner i tjenesten, så tag imod ham, som du ville tage imod mig. <q>18</q> Hvis han har gjort noget forkert eller skylder dig noget, så skriv det på min regning. <q>19</q> Jeg vil betale det for ham. Det garanterer jeg for ved min egen underskrift. På den anden side kunne man jo egentlig også sige, at du på en måde skylder mig dit liv. </p><p><q>20</q> Kære kristne ven, vil du ikke nok gøre mig den tjeneste? Giv mig den glæde for Kristi skyld! <q>21</q> Jeg har skrevet det her brev i tillid til, at du vil gøre, hvad jeg beder dig om. Ja, jeg er overbevist om, at du ville gøre meget mere. </p><p><q>22</q> Samtidig vil jeg også bede dig om at være parat til at tage imod mig som din gæst. Jeg regner nemlig med, at Gud vil svare på jeres bønner og give mig min frihed tilbage, så jeg kan besøge jer. </p><p><q>23</q> Epafras sender jer mange hilsener. Han sidder også i fængsel her for troens skyld. <q>24</q> Også mine medarbejdere Markus, Aristark, Demas og Lukas sender deres hilsener. </p><p><q>25</q> Herren Jesu Kristi nåde være med jeres ånd! </p>"}