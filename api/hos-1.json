{"text":"<h3>samt et løfte om genoprettelse</h3><p><q>1-2</q> Hoseas, Beeris søn, modtog følgende profetiske budskaber fra Herren, mens Uzzija, Jotam, Ahaz og Hizkija var konger i Juda. Herren begyndte at tale til Hoseas, mens Jeroboam II, søn af Joash, var konge i Israel. Han sagde: Gå hen og gift dig med en prostitueret, som har uægte børn. Det er et billede på Israels folk, som er mig utro, idet de har forladt mig for at tilbede fremmede guder. </p><p><q>3</q> Så giftede Hoseas sig med Gomer, en datter af Diblajim. Hun blev gravid og fødte ham en søn. <q>4</q> Da sagde Herren til Hoseas: Kald din søn Jizreel, for jeg vil snart straffe Jehus efterkommere for massakren ved byen Jizreel og gøre ende på Israels rige. <q>5</q> På Jizreels slette vil de lide nederlag. </p><p><q>6</q> Snart fik Gomer endnu et barn, og denne gang var det en datter. Herren sagde til Hoseas: Kald hende Nådesløs, for jeg vil ikke længere vise nåde over for Israel. Jeg kan ikke blive ved med at se igennem fingre med deres utroskab. <q>7</q> Derimod vil jeg vise nåde over for Judas folk og redde dem fra deres fjender. Det er ikke på grund af deres militære styrke, jeg giver dem sejr, men fordi jeg er deres Gud. </p><p><q>8</q> Efter at Gomer havde vænnet Nådesløs fra, blev hun gravid igen og fødte endnu en søn. <q>9</q> Og Herren sagde: Kald ham Ikke-Mit-Folk, for Israel er ikke mit folk, og jeg er ikke deres Gud. </p>"}