{"text":"<p><q>1</q> Til den tid vil der være så få mænd tilbage, at syv kvinder vil gribe fat i én mand og råbe: Vi skal nok forsørge os selv - bare vi må bære dit navn, så vi ikke skal vanæres ved at være ugifte og barnløse! </p><h3>Håb om ny herlighed for den rest, der overlever</h3><p><q>2</q> Men engang vil Herrens plante, Israel, blive frodig og smuk igen, og de overlevende vil glæde sig over landets frugt. <q>3</q> De, hvis navne er skrevet i Herrens bog, de som overlever Jerusalems ødelæggelse, skal være hans hellige folk. <q>4</q> For Herren vil rense Jerusalems indbyggere for deres urenhed og fjerne blodskyld fra byen. Hans Ånd vil dømme ondskaben og rense dem som gennem ild. <q>5</q> Derefter vil Herren selv være en skærmende skygge over Zions bjerg og alle, som samles der. Det vil ligne en sky om dagen og ild om natten, så der er et beskyttende dække over alt, hvad der er helligt. <q>6</q> Herrens herlighed vil være som et telt, der beskytter byen mod solens hede og mod storm og regn. </p>"}