{"text":"<h3>Jobs tidligere lykkelige liv</h3><p><q>1</q> Job fortsatte: </p><lg><l level='1'><q>2</q> Ak, gid jeg havde det som i gamle dage, </l><l level='2'>dengang Gud sørgede så godt for mig, </l><l level='1'><q>3</q> da han udøste sin velsignelse over mig </l><l level='2'>og fjernede alle forhindringer fra min vej. </l><l level='1'><q>4</q> Jeg husker endnu mine velmagtsdage, </l><l level='2'>dengang Gud var gæst i mit hjem. </l><l level='1'><q>5</q> Den Almægtige var altid hos mig, </l><l level='2'>og jeg havde mine børn omkring mig. </l><l level='1'><q>6</q> Mine køer gav spandevis af mælk </l><l level='2'>og min olivenpresse mængder af olie. </l><l level='1'><q>7</q> Jeg havde min plads blandt lederne i byen </l><l level='2'>og sad som dommer på byens torv. </l><l level='1'><q>8</q> De unge trådte ærbødigt til side, når jeg kom, </l><l level='2'>og de ældre rejste sig op i respekt. </l><l level='1'><q>9</q> Snakken forstummede blandt lederne, </l><l level='2'>alle tav stille for at høre mig tale. </l><l level='1'><q>10</q> Selv de mest ansete satte fingeren for munden, </l><l level='2'>for at alle kunne høre, hvad jeg havde at sige. </l><l level='1'><q>11</q> Alle, som hørte mig, lovpriste min visdom, </l><l level='2'>alle, der så mine handlinger, roste mig for dem. </l><l level='1'><q>12</q> Jeg reddede de hjælpeløse ud af deres problemer, </l><l level='2'>hjalp de forældreløse til at få deres ret. </l><l level='1'><q>13</q> De døende velsignede mig, </l><l level='2'>deres enker jublede af glæde. </l><l level='1'><q>14</q> Jeg blev anset for at være ærligheden selv, </l><l level='2'>retfærdigheden i egen høje person. </l><l level='1'><q>15</q> Jeg blev de blindes øjne </l><l level='2'>og de lammes fødder. </l><l level='1'><q>16</q> Jeg blev de fattiges forsørger </l><l level='2'>og de fremmedes forsvarer. </l><l level='1'><q>17</q> Jeg vristede uskyldige ofre </l><l level='2'>ud af gabet på de gudløse. </l><l level='1'><q>18</q> Jeg forventede en fredfyldt død </l><l level='2'>efter et langt og lykkeligt liv. </l><l level='1'><q>19</q> Jeg var som et træ, hvis rødder når til vandet, </l><l level='2'>og hvis grene forfriskes af nattens væde. </l><l level='1'><q>20</q> Jeg blev æret hver eneste dag, </l><l level='2'>og min styrke blev dagligt fornyet. </l><l level='1'><q>21</q> Folk spurgte mig til råds og lyttede opmærksomt, </l><l level='2'>de ventede spændt på, hvad jeg havde at sige. </l><l level='1'><q>22</q> Når jeg havde talt, sagde ingen mig imod, </l><l level='2'>men de tog imod mine råd med glæde. </l><l level='1'><q>23</q> De så frem til mine gode råd, </l><l level='2'>som landmanden ser frem til regnen, </l><l level='1'>og sugede min vejledning til sig, </l><l level='2'>som var de den tørre jord. </l><l level='1'><q>24</q> Når jeg smilte til folk, fik de håbet tilbage, </l><l level='2'>når jeg så venligt på dem, lyste de af glæde. </l><l level='1'><q>25</q> Jeg viste dem vejen, de skulle gå, </l><l level='2'>og fungerede som deres leder. </l><l level='1'>Jeg gik i spidsen for dem som en konge, </l><l level='2'>jeg var den, som trøstede de sørgende. </l></lg>"}