{"text":"<h3>Jobs tredje tale: Et svar til Bildad</h3><p><q>1</q> Job gav Bildad følgende svar: </p><lg><l level='1'><q>2</q> Du kan have ret i, hvad du siger, </l><l level='2'>for ingen kan retfærdiggøre sig over for Gud. </l><l level='1'><q>3</q> Hvis man stævnede Gud for retten, </l><l level='2'>ville man aldrig klare frisag. </l><l level='1'><q>4</q> Hans visdom og magt er grænseløs. </l><l level='2'>Ingen slipper godt fra at trodse ham. </l><l level='1'><q>5</q> Han flytter bjerge så let som ingenting, </l><l level='2'>vælter dem omkuld i sin vrede. </l><l level='1'><q>6</q> Han rusker i jorden, så den skælver, </l><l level='2'>ryster i hele sin grundvold. </l><l level='1'><q>7</q> Han kan befale, at solen ikke skal stå op, </l><l level='2'>og at stjernerne skal indhylles i mørke. </l><l level='1'><q>8</q> Det var ham, der udspændte himmelbuen, </l><l level='2'>og han kan gå på havets bølger. </l><l level='1'><q>9</q> Han skabte Storebjørn og Orion, </l><l level='2'>Syvstjernen og Dyrekredsen. </l><l level='1'><q>10</q> Han udfører utrolige mirakler </l><l level='2'>og gør talløse undere. </l><l level='1'><q>11</q> Han bevæger sig lydløst og usynligt, </l><l level='2'>man hverken ser eller hører ham. </l><l level='1'><q>12</q> Han tager, hvad han vil have, </l><l level='2'>og hvem tør sige: Det må du ikke! </l><l level='1'><q>13</q> Gud holder ikke sin vrede tilbage, </l><l level='2'>ingen menneskelig magt kan standse ham.</l><l level='1'><q>14</q> Hvordan skulle jeg kunne forsvare mig, </l><l level='2'>retfærdiggøre mig overfor ham? </l><l level='1'><q>15</q> Selvom jeg mener, jeg er uskyldig, </l><l level='2'>kan jeg ikke gå i rette med ham. </l><l level='2'>Jeg må nøjes med at bede ham om nåde. </l><l level='1'><q>16</q> Hvis jeg stævnede ham for retten, </l><l level='2'>mon han så ville høre på min klage? </l><l level='1'><q>17</q> Han har udløst en orkan over mig </l><l level='2'>og givet mig sår på sår uden grund. </l><l level='1'><q>18</q> Jeg har knap tid til at trække vejret, </l><l level='2'>før jeg oplever nye lidelser. </l><l level='1'><q>19</q> Ingen kan måle sig med ham i styrke. </l><l level='2'>Hvem har magt til at anklage ham i retten? </l><l level='1'><q>20</q> Selv om jeg måske var uskyldig, </l><l level='2'>ville min optræden i retten dømme mig. </l><l level='1'><q>21</q> Jeg mener, jeg er uskyldig, </l><l level='2'>men hvem tør bedømme sig selv? </l><l level='2'>Mit liv har ikke længere nogen værdi. </l><l level='1'><q>22</q> Derfor siger jeg: Det kan være lige meget nu. </l><l level='2'>Gud straffer åbenbart uskyldige såvel som skyldige. </l><l level='1'><q>23</q> Når pisken pludselig slår til, </l><l level='2'>ignorerer han de uskyldiges fortvivlede råb. </l><l level='1'><q>24</q> Når et land falder i en ond mands magt, </l><l level='2'>bliver dets dommere blinde for retfærdigheden. </l><l level='1'>Hvis det ikke er Gud, der står bag, </l><l level='2'>hvem er det så? </l><l level='1'><q>25</q> Jeg ser dagene passere forbi som en hurtigløber, </l><l level='2'>de iler af sted uden at give mig nogen glæde. </l><l level='1'><q>26</q> De glider forbi som sivbåde, </l><l level='2'>som ørne, der haster efter bytte. </l><l level='1'><q>27</q> Hvad nu hvis jeg sagde: Jeg vil glemme min smerte, </l><l level='2'>tage smilet på og se glad ud. </l><l level='1'><q>28</q> Ville det mon standse mine lidelser? </l><l level='2'>Nej, for i dine øjne, oh, Gud, er jeg åbenbart skyldig. </l><l level='1'><q>29</q> Hvis jeg allerede er dømt skyldig, </l><l level='2'>hvad hjælper det så, at jeg forsvarer mig? </l><l level='1'><q>30</q> Ja, selv om jeg vaskede mit ansigt i sne </l><l level='2'>og skrubbede mine hænder med skurepulver, </l><l level='1'><q>31</q> ville du dog straks dyppe mig i mudder, </l><l level='2'>så mit tøj ville skamme sig over mig. </l><l level='2'><q>32</q> Du er jo ikke et menneske som jeg, </l><l level='2'>derfor kan vi ikke mødes i retten. </l><l level='1'><q>33</q> Var der dog bare en mellemmand, </l><l level='2'>der kunne skabe forsoning imellem os, </l><l level='1'><q>34</q> en der kunne fjerne Guds straf over mig, </l><l level='2'>så jeg ikke skulle leve i angst for hans vrede, </l><l level='1'><q>35</q> så jeg kunne tale med Gud uden at frygte. </l><l level='2'>Men det kan jeg umuligt opnå alene. </l></lg>"}