{"text":"<h3>Lov angående kvinders arveret</h3><p><q>1</q> Familieoverhovederne i Gileads slægt kom nu til Moses og folkets ledere med et problem. De sagde: <q>2</q> Herren har befalet dig at lade Israels folk fordele landet ved lodtrækning, og du har givet os besked på at overdrage vores slægtning Zelofhads jord til hans døtre. <q>3</q> Men hvis de nu gifter sig med mænd fra en anden stamme, vil deres jordstykke tilfalde den stamme, og vores område vil i så fald blive formindsket, <q>4</q> uden at vi kan gøre os håb om at få den mistede jord tilbage i det førstkommende jubelår. </p><p><q>5</q> Derfor bekendtgjorde Moses på Herrens befaling følgende ordning for kvinders arvelod: Disse mænd fra Manasses stamme har ret. <q>6</q> Derfor siger Herren, at Zelofhads døtre kun må gifte sig inden for deres egen stamme. <q>7</q> Derved undgår vi, at deres jordstykke kommer på andre stammers hænder, hvilket ville være forkert, for der må ikke overdrages jord fra en stamme til en anden. <q>8-9</q> Enhver arveberettiget kvinde skal derfor gifte sig inden for sin egen stamme, så hendes arvelod forbliver på stammens hænder. </p><p><q>10-12</q> Zelofhads døtre, som hed Mala, Tirtza, Hogla, Milka og Noa, gjorde, som Herren havde befalet Moses. De giftede sig med mænd fra deres egen stamme, Manasses stamme. På den måde forblev deres jord på stammens hænder. </p><p><q>13</q> Alle disse bud og forskrifter gav Herren til Israels folk gennem Moses, mens de lå i lejr på Moabs sletter ved Jordanfloden over for Jeriko. </p>"}