{"text":"<h3>Skabningens Herre</h3><p><q>1</q> Min sjæl, pris Herren. </p><lg><l level='2'>Min Gud, du er vidunderlig stor. </l><l level='1'>Du udstråler kongelig værdighed, </l><l level='2'><q>2</q> du er omgivet af et strålende lys. </l><l level='1'>Du udspændte himlen som en teltdug, </l><l level='2'><q>3</q> og byggede din bolig på hvælvingens bue. </l><l level='1'>Du bruger en tordensky som stridsvogn </l><l level='2'>og farer af sted på vindens vinger. </l><l level='1'><q>4</q> Du bruger stormvinde som dine sendebud </l><l level='2'>og gør lynene til dine tjenere. </l><l level='1'><q>5</q> Du grundfæstede jorden, </l><l level='2'>den står urokkeligt fast. </l><l level='1'><q>6</q> Havets vandmasser dækkede den som en klædning, </l><l level='2'>og gik hen over bjergenes tinder. </l><l level='1'><q>7</q> Ved din befaling kom vandene i bevægelse, </l><l level='2'>de styrtede væk ved din tordenrøst, </l><l level='1'><q>8</q> de strømmede over bjerge og gennem dale, </l><l level='2'>for at komme til det sted, du havde beredt for dem. </l><l level='1'><q>9</q> Havene fik en grænse at holde sig bagved, </l><l level='2'>så de aldrig skulle dække hele jorden igen. </l><l level='1'><q>10</q> Du lod kilder risle frem i dalene </l><l level='2'>og bække bane sig vej mellem bjergene, </l><l level='1'><q>11</q> så dyrene kan få vand at drikke, </l><l level='2'>vildæslerne slukke deres tørst. </l><l level='1'><q>12</q> Ved bredden bygger fuglene rede, </l><l level='2'>fra trækronerne høres deres sang. </l><l level='1'><q>13</q> Fra himlen sender du regn over bjergene, </l><l level='2'>du velsigner jorden med væde. </l><l level='1'><q>14</q> Du får græs til at spire frem som føde for kvæget, </l><l level='2'>du gør det muligt for mennesker at dyrke deres afgrøder. </l><l level='1'><q>15</q> Vin, som giver os glæde, </l><l level='2'>olivenolie, som får vore ansigter til at stråle, </l><l level='3'>brød, som giver os styrke og helse. </l><l level='1'><q>16</q> Herren passer de træer, han har plantet, </l><l level='2'>Libanons cedre får rigeligt med regn. </l><l level='1'><q>17</q> Fuglene bygger rede i træernes grene, </l><l level='2'>storkene bor i cypressernes toppe. </l><l level='1'><q>18</q> Højt på bjerget holder stenbukken til, </l><l level='2'>mellem klipper er grævlingens skjul. </l><l level='1'><q>19</q> Du skabte månen til at markere årets gang, </l><l level='2'>solen står op og går ned på den fastsatte tid. </l><l level='1'><q>20</q> Du skabte nattens mørke, </l><l level='2'>hvor de vilde dyr kommer frem. </l><l level='1'><q>21</q> De unge løver brøler efter bytte, </l><l level='2'>fanger de dyr, Gud har givet dem til føde. </l><l level='1'><q>22</q> De trækker sig tilbage, når solen står op, </l><l level='2'>går hjem til deres huler og lægger sig. </l><l level='1'><q>23</q> Da begynder mennesket sin daglige dont, </l><l level='2'>bliver ved med at arbejde, til dagen er forbi. </l><l level='1'><q>24</q> Oh, Gud, hvor er din visdom stor! </l><l level='2'>Jorden er fuld af dine skabninger. </l><l level='3'>Hvilken mangfoldighed du har skabt. </l><l level='1'><q>25</q> Foran mig ligger det mægtige hav, </l><l level='2'>det vrimler af liv i alle former og farver. </l><l level='1'><q>26</q> Skibene pløjer sig gennem de store have, </l><l level='2'>Livjatan, som du skabte, boltrer sig i bølgerne. </l><l level='1'><q>27</q> Hele skabningen er afhængig af dig, </l><l level='2'>du giver dem føde i rette tid. </l><l level='1'><q>28</q> Du giver, og de tager imod, </l><l level='2'>når du åbner din hånd, bliver de mætte. </l><l level='1'><q>29</q> Men vender du ryggen til dem, </l><l level='2'>bliver de skrækslagne. </l><l level='1'>Tager du deres livsånde bort, </l><l level='2'>dør de og bliver til støv. </l><l level='1'><q>30</q> Din livgivende Ånd har skabende kraft, </l><l level='2'>du fornyer alt liv på jorden. </l><l level='1'><q>31</q> Gid Herrens herlighed må vare for evigt! </l><l level='2'>Gid han altid må glæde sig over sit skaberværk! </l><l level='1'><q>32</q> Når han ser på jorden, skælver den. </l><l level='2'>Når han rører ved bjergene, bryder de i brand. </l><l level='1'><q>33</q> Jeg vil synge for Herren, så længe jeg lever, </l><l level='2'>prise Gud til mit sidste åndedrag. </l><l level='1'><q>34</q> Må han finde behag i min lovsang, </l><l level='2'>for han er kilden til al min glæde. </l><l level='1'><q>35</q> Gid der ingen syndere var tilbage, </l><l level='2'>ingen gudløse på hele jorden. </l><l level='1'>Min sjæl, pris Herren! </l><l level='2'>Halleluja! </l></lg>"}