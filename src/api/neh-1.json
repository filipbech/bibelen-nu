{"text":"<h3>Nehemias bøn for Jerusalem</h3><p><q>1-2</q> Denne beretning er skrevet af Nehemias, søn af Hakalja. </p><p>Jeg arbejdede som mundskænk for kong Artaxerxes af Persien i det kongelige palads i Susa. I kislev måned i hans 20. regeringsår fik jeg besøg af en af mine brødre ved navn Hanani og nogle andre mænd, der lige var kommet fra Juda. Jeg spurgte dem, hvordan det gik med alle de judæere, der var vendt tilbage fra eksilet, og hvordan det stod til i Jerusalem. </p><p><q>3</q> Det går rigtig dårligt, svarede de. Folk lever i stor nød og elendighed. Jerusalems mur ligger stadig i ruiner, og de nedbrændte porte er ikke blevet istandsat. </p><p><q>4</q> Da jeg hørte det, satte jeg mig ned og græd og sørgede i flere dage, mens jeg fastede og bad til Himlens Gud. </p><p><q>5</q> Herre, du store og almægtige Gud! bad jeg. Vi ved, at du er en Gud, der holder dine pagtsløfter og er trofast over for dem, der elsker dig og adlyder dine befalinger. <q>6-7</q> Hør nu din tjeners bøn, lyt til, hvad jeg har på hjerte. Se i nåde til mig, mens jeg dag og nat går i forbøn for dit folk Israel! Jeg erkender, at Israels folk har syndet imod dig, ja også jeg og min familie har syndet ved ikke at adlyde de befalinger, love og forskrifter, som du gav os gennem din tjener Moses. <q>8</q> Opfyld nu det løfte du i sin tid gav Moses. Du sagde godt nok, at hvis vi var troløse over for dig, ville du sprede os blandt folkene. <q>9</q> Men du sagde også, at hvis vi erkendte vores synder og lovede at adlyde dine befalinger, ville du føre os tilbage til Jerusalem - det sted, du har udvalgt til din bolig - om du så skulle hente os fra verdens fjerneste afkroge. </p><p><q>10</q> Herre, vi er dine tjenere - det folk, du befriede ved din vældige magt. <q>11</q> Hør nu min bøn! Lyt til dem, som ønsker at ære dig! Vær med mig, når jeg træder frem for kongen for at bede ham gøre mig en tjeneste. Gør ham venligt stemt over for min anmodning. </p>"}