{"text":"<h3>Mikas afgudsbilleder</h3><p><q>1</q> I Efraims højland boede der en mand ved navn Mika. <q>2</q> En dag sagde han til sin mor: Jeg hørte, hvordan du forbandede den tyv, der stjal 1100 sølvstykker fra dig. Her er de. Det var mig, der tog dem! Må Herren velsigne dig, fordi du sagde det, min søn, svarede moderen. <q>3</q> Så gav Mika pengene tilbage til hende. </p><p>Da sagde moderen: De her sølvstykker vil jeg indvi til Herren. Jeg vil få lavet et afgudsbillede af dem og en støbt statuette, som du skal have, min søn. </p><p><q>4</q> Så tog hun 200 sølvstykker og gav dem til sølvsmeden, som lavede et gudebillede og en gudestatuette. Da de var færdige, blev de overdraget til Mika. <q>5</q> Han fik lavet et gudehus til sine afgudsbilleder. Han lavede også nogle små husguder af træ og en efod, hvorefter han indviede en af sine sønner til at være præst. <q>6</q> På den tid var der ingen konge i Israel, og folk gjorde, hvad de fandt for godt. </p><p><q>7-8</q> En dag kom en ung levit til Mikas hus i Efraims højland. Han havde boet som fremmed i Betlehem i Judastammens område og var nu på udkig efter et nyt sted at slå sig ned. </p><p><q>9</q> Hvor kommer du fra? spurgte Mika. Jeg er levit og kommer fra Betlehem i Juda, svarede den unge mand. Jeg er ved at se mig om efter et nyt sted at bo. <q>10</q> Hvis du vil blive her, kan du blive vejleder og præst hos mig, foreslog Mika. Jeg vil give dig ti sølvstykker om året plus tøj og kost og logi. </p><p><q>11</q> Den unge mand tog imod tilbuddet og boede derefter hos Mika, der behandlede ham som sin egen søn. <q>12</q> Desuden indsatte Mika ham til at være sin personlige præst. <q>13</q> Nu er jeg sikker på, at Herren vil velsigne mig! udbrød Mika. For jeg har jo en rigtig levit som præst ved mit gudehus! </p>"}