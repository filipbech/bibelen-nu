{"text":"<h3>Davids sejre over nabofolkene</h3><p><q>1</q> David besejrede efterhånden filistrene fuldstændigt og undertvang dem ved at indtage deres hovedstad. <q>2</q> Han besejrede også moabitterne. Han lod dem lægge sig ned i lange rækker, hvorefter han afmålte dem med en målesnor: To snorlængder blev slået ihjel, en snorlængde fik lov at leve. De overlevende blev Davids skattepligtige undersåtter. </p><p><q>3</q> Kong Hadadezer af Zoba, Rehobs søn, forsøgte at generobre sit gamle territorium syd for Eufratfloden, men David besejrede ham. <q>4</q> Ved den lejlighed erobrede David 1000 stridsvogne og tog 7000 ryttere og 20.000 fodfolk til fange. Han skar haserne over på samtlige heste bortset fra 100 af dem. <q>5</q> Da aramæerne rykkede ud fra Damaskus for at hjælpe Hadadezer, huggede David 22.000 af dem ned. <q>6</q> I Damaskusområdet udstationerede han flere garnisoner og indlemmede aramæerne blandt sine skattepligtige undersåtter. Herren gav David sejr over alle hans fjender. <q>7</q> David beslaglagde alle de guldskjolde, som kong Hadadezers officerer havde brugt, og førte dem til Jerusalem <q>8</q> sammen med en stor ladning kobber fra byerne Teba og Berotaj. </p><p><q>9</q> Da kong Toi af Hamat hørte om Davids triumf over Hadadezers hær, <q>10</q> sendte han sin søn Joram af sted for at lykønske ham. Hadadezer og Toi var nemlig ærkefjender. Joram forærede David mange gaver af sølv, guld og bronze, <q>11-12</q> og David indviede dem til Herren sammen med det guld og sølv, han havde taget i krigsbytte fra edomitterne, moabitterne, ammonitterne, filistrene, amalekitterne og kong Hadadezers hær. </p><p><q>13</q> Således voksede Davids ry ude omkring. På hjemvejen fra kampene mod nord tilintetgjorde han 18.000 edomitter i Saltdalen, <q>14</q> hvorefter han etablerede en række garnisoner i Edom, så edomitterne kom under Davids herredømme. Således gav Herren David sejr, hvor som helst han kom frem. </p><h3>Davids embedsmænd</h3><p><q>15</q> David var en retfærdig konge i Israel, der gav alle en fair behandling. <q>16</q> Joab var øverstbefalende for hæren; Joshafat, Ahiluds søn, var kongens øverste embedsmand med ansvar for arkiverne; <q>17</q> Zadok, Ahitubs søn, og Ahimelek, Ebjatars søn, var de ledende præster; Seraja var statssekretær; <q>18</q> Benaja, Jojadas søn, var chef for livgarden; og Davids egne sønner havde ledende stillinger ved hoffet. </p>"}