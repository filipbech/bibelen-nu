{"text":"<p><q>1</q> I, som er ledere blandt flygtningene i Sela, send vædderlam gennem ørkenen til Jerusalem som en gave til Judas konge med følgende bøn: <q>2</q> Vores opskræmte folk er ved Arnonflodens vadesteder som flaksende fugle og hjemløse fugleunger. <q>3</q> Hjælp os, giv os ly for vores fjender. Vær med til at skjule de flygtende og udlever os ikke til vores fjender. <q>4</q> Tillad vores hjemløse flygtninge at bo iblandt jer og skjul dem for fjenden. </p><p>Når undertrykkelsen og ødelæggelsen er forbi, når den fjende, som trampede på os, er forsvundet, <q>5</q> vil der komme en ny konge fra Davids slægt, en oprigtig og barmhjertig konge, som altid vil handle retfærdigt. </p><p><q>6</q> Moab var kendt for sin stolthed, sit store hovmod og tomme praleri. <q>7</q> Men nu jamrer Moabs befolkning, og mange jamrer over, hvad der er sket med dem. Fortvivlet sørger de over tabet af Kir-Haresets rosinkager,<q>8</q> over Heshbons afsvedne vinmarker og Sibmas forladte vinstokke, hvis druer kunne få landenes herskere til at gå i gulvet. Den vin var kendt helt ud til Jazer, langt ind i ørkenen og hinsides havet. <q>9</q> Derfor græder jeg, som Jazer græder over Sibmas vinmarker. Mine tårer flyder ved tanken om Heshbon og Elale, for deres frugthøst og afgrøder blev ødelagt under fjendens sejrsråb. <q>10</q> Glæden er borte, fryden forstummet. Høstfolkenes festlige sang høres ikke mere i vinmarkerne. Ingen træder druer i persekarrene. De muntre råb er ophørt. </p><p><q>11</q> Mit hjerte skælver af sorg over Moab, som strengene på den sørgmodige harpe. Min sorg over Kir-Heres er stor. <q>12</q> Moabs folk opsøger deres helligdomme og mødes på offerhøjene for at bønfalde deres afguder, men det nytter intet. <q>13</q> Det er, hvad Herren tidligere har sagt om Moab, <q>14</q> men nu tilføjer han: Om nøjagtig tre år er Moabs storhedstid forbi, og kun en ganske lille rest bliver tilbage i landet. </p>"}