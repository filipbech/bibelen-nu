{"text":"<p><q>1</q> Gud, den Almægtige, viste Obadias, hvad der i fremtiden vil ske med Edoms land. </p><p>Vi har hørt fra Herren, at han har sendt en budbringer til folkeslagene for at sige: Gør jer klar til krig imod Edoms land! </p><p><q>2</q> Og til Edom siger Herren: Jeg vil gøre dig til et lille og svagt land i de andre nationers øjne. Du vil blive foragtet af alle. <q>3</q> Dit hovmodige hjerte har vildledt dig. Hvem kan nå mig her? siger du selvbevidst, fordi du bor i klippefæstninger højt oppe i bjergene. <q>4</q> Men om du så svævede så højt oppe som ørnen eller byggede din rede blandt stjernerne, ville du ikke være uden for min rækkevidde. </p><p><q>5-6</q> Når tyve og røvere kommer om natten for at stjæle, nøjes de med at tage det, de kan bruge. Og når man høster druer, levner man lidt til de fattige. Men jeres fjender vil udrydde jer fuldstændigt, Esaus efterkommere. De vil ribbe landet for alt af værdi. </p><p><q>7</q> Jeres allierede vil svigte jer og drive jer ud af landet. De folk, I troede, var jeres venner, vil lægge fælder for jer, uden at I opdager det. <q>8</q> Til den tid vil jeg straffe Edom og udrydde alle de dygtige og kloge blandt Esaus efterkommere. <q>9</q> Temans krigere bliver slået ned. Alle som bor i Edoms bjerge bliver dræbt. </p><p><q>10</q> Det er straffen for jeres voldshandlinger mod jeres broderfolk, Israel. I skal udryddes for jeres skammelige handlinger. <q>11</q> I svigtede Israel og gjorde intet, da fjenderne erobrede landet. Da de delte Jerusalem imellem sig ved lodkastning og drog af sted med deres krigsbytte, skulle man tro I holdt med fjenden. <q>12</q> I nød jeres broderfolks nederlag, glædede jer over deres ulykke. <q>13</q> I var med til at udplyndre dem og blev rige på deres bekostning. <q>14</q> I stillede jer op ved passene og dræbte dem, der prøvede at flygte. I tog de overlevende til fange og udleverede dem til deres fjender. </p><p><q>15</q> Dommen over alle folkeslag er nær. I vil få løn som forskyldt. Hvad I har gjort mod andre, vil blive gjort mod jer. <q>16</q> I drak af voldens bæger på mit hellige bjerg, og det samme vil andre folkeslag gøre fremover. Derfor skal I også drikke af straffens bæger, ja tømme det til bunds, så I bliver helt udslettet. </p><p><q>17</q> Men en rest af mit folk skal overleve, og Zions bjerg skal være et helligt sted. Jakobs efterkommere vil genindtage det land, som blev taget fra dem. <q>18</q> Da vil Jakobs og Josefs efterkommere blive som en fortærende ild, mens Edom bliver som en stubmark. Alt bliver brændt. Ikke en eneste af Esaus efterkommere vil undslippe! Jeg, Herren, har talt. </p><p><q>19</q> Den del af mit folk som bor i Negev, skal indtage Edoms bjergland. De, som bor på Judas vestlige bakkeskråninger, skal erobre filistrenes sletter, og resten af judæerne skal overtage Efraims og Samarias agerland. Benjamins folk skal erobre Gilead. <q>20</q> De soldater af Jakobs efterkommere, som blev taget til fange, vil vende hjem og overtage kyststrækningen helt op til Zarepta, og de indbyggere fra Jerusalem, som blev ført til Lilleasien, skal vende hjem og overtage Negevs landsbyer. <q>21</q> De befriede vil tage til Zions bjerg for at regere over Esaus bjerge. Og så skal Herren være konge. </p>"}