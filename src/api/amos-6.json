{"text":"<p><q>1</q> Ve jer, der tager den med ro i Jerusalem og lever sorgløst i Samaria. I betragter jer selv som de bedste ledere i det bedste land, og Israels folk kommer til jer for at få råd og hjælp. <q>2</q> Men tænk på, hvordan det er gået Kalno og den tidligere storby Hamat. Og hvad med filisterbyen Gat? Når de blev lagt i ruiner, hvad så med jer? Er jeres byer og lande bedre end deres? <q>3</q> I tror, at dommen er langt borte, men jeres handlinger bringer den tæt på. </p><p><q>4</q> I nyder livet henslængt på jeres elfenbensudsmykkede senge og divaner. I frådser i fede lamme- og kalvestege, <q>5</q> mens I synger viser og spiller på lyrer fra Davids tid. <q>6</q> I drikker vin af de hellige offerskåle og bruger de bedste aromatiske olier på jer selv i stedet for at faste og sørge over Israels forfald. <q>7</q> Derfor skal I blive de første, som føres i eksil. Jeres lystige fester får en brat ende. </p><p><q>8</q> Herren, den almægtige Gud, har svoret ved sig selv: Jeg hader Israels hovmod og foragter deres paladser. Derfor overgiver jeg deres by med alle dens indbyggere i fjendens hånd. </p><p><q>9</q> Om så ti mænd skjuler sig i et hus, skal de alle dø. <q>10</q> Hvis en slægtning kommer for at hente de døde i huset og begrave dem, råber han måske ind i huset, om der er flere tilbage. Hvis svaret er Nej! vil han sige: Pas på, nævn ikke Herrens navn, for at han ikke skal høre dig! <q>11</q> For når først Herren har afsagt sin dom, skal både små og store huse jævnes med jorden. </p><p><q>12</q> Lader man heste galopere på klipper? Lader man okser pløje havet? Men I har stik imod al fornuft vendt retten til uret og erstattet det gode med det onde. <q>13</q> I praler over at have besejret de magtesløse og er stolte over, hvad I har kunnet udrette i egen kraft. </p><p><q>14</q> Åh, Israels folk, siger Herren, den almægtige Gud. Jeg sender et fremmed folk imod jer. De vil hærge jeres land fra Lebo-Hamat i nord til Arabadalen mod syd. </p>"}