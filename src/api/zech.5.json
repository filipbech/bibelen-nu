{"text":"<h3>Den flyvende bogrulle</h3><p><q>1</q> I det næste syn så jeg en bogrulle, der kom flyvende gennem luften. <q>2</q> Hvad ser du? spurgte englen. En flyvende bogrulle! svarede jeg. Den ser ud til at være omkring 20 alen lang og 10 alen høj.</p><p><q>3</q> På den bogrulle har Herren skrevet en dom, som gælder alle i hele landet, forklarede englen. De, som stjæler og lyver, har længe nok undgået deres straf. <q>4</q> Men nu sender jeg min dom over enhver, der stjæler, og over alle, der sværger falsk ved mit navn, siger Herren. Dommen vil ramme deres hjem og familier og ødelægge dem totalt. </p><h3>Kvinden i tønden</h3><p><q>5</q> Derefter kom englen igen hen til mig. Kig op! Kan du se noget, der kommer svævende herhen? spurgte han. <q>6</q> Ja, hvad er det? spurgte jeg. En tønde til at måle korn med, men den er fyldt med landets synder, forklarede han. </p><p><q>7</q> I det samme blev tøndens tunge blylåg løftet, og jeg så, at der sad en kvinde nede i den. <q>8</q> Den kvinde symboliserer ondskaben på jorden, forklarede englen. Så skubbede han hende tilbage i tønden og lagde låget på. </p><p><q>9</q> Da jeg kiggede op igen, så jeg to kvinder med storkevinger komme svævende gennem luften. De løftede tønden op og fløj af sted med den. <q>10</q> Hvor bærer de tønden hen? spurgte jeg englen. </p><p><q>11</q> Til Babylon,  svarede han. Der vil man bygge et tempel for kvinden, og når det er færdigt, vil man anbringe hende på en piedestal. </p>"}