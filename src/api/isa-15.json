{"text":"<h3>Guds dom over Moab</h3><p><q>1</q> Guds budskab om Moab: På én nat bliver Ar i Moab angrebet og udslettet. På én nat bliver Kir jævnet med jorden. <q>2</q> Dibons indbyggere går op på offerhøjen og græder. I Nebo og Medeba jamrer man: Alle har barberet hår og skæg af i fortvivlelse. <q>3</q> I gaderne går folk klædt i sæk og aske, og fra byernes torvepladser og husenes tage høres klage og gråd. <q>4</q> Skrigene fra Heshbon og Elale kan høres helt til Jahatz. Selv de stærkeste krigere har mistet modet og ryster af skræk. </p><p><q>5</q> Mit hjerte græder over Moab, befolkningen flygter til Zoar og Eglat-Shelishija. Grædende begiver de sig op ad vejen til Luhit passet, deres jamren høres langs vejen til Horonajim. <q>6</q> Selv Nimris bæk er udtørret, de græsklædte strækninger er afsvedet, alle planter er væk. <q>7</q> De fortvivlede flygtninge slæber deres få ejendele over Poppelbækken. <q>8</q> Klageråb lyder over hele landet, fra Eglajim til Beer-Elim. <q>9</q> Bækken ved Dimon er allerede rød af blod, men der kommer mere. Forude venter løverne på de overlevende. </p>"}