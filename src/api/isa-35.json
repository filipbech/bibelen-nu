{"text":"<h3>Håb om genoprettelse</h3><p><q>1</q> Engang skal ørkenen og det tørre land glæde sig. Ødemarken skal juble og blomstre som en lilje. <q>2</q> Der bliver en overdådighed af blomster og jubelsange. Ørkenen bliver frodig som Libanons bjerge, frugtbar som Karmels bjerg og Saronsletten, for Herren, vores Gud, vil vise sin herlighed og pragt. </p><p><q>3</q> Det giver ny styrke til dem med de trætte hænder og slappe knæ, <q>4</q> nyt mod til dem med de frygtsomme hjerter. Sig til dem: Vær ikke bange, vær stærke, for jeres Gud er kommet for at straffe ondskaben og lade retfærdigheden ske fyldest. Han er kommet for at frelse jer. <q>5</q> Når han kommer, vil han åbne de blindes øjne og lukke de døves ører op. <q>6</q> De lamme vil springe som rådyr, de stumme vil råbe og synge af glæde. I ørkenen skal kilder springe frem, og floder skal løbe gennem ødemarken. <q>7</q> Det glødende sand skal forvandles til oaser, den tørstige jord skal drikke fra friske kilder. Hvor ørkensjakaler hvilede sig i det tørre græs, vil der blive vand nok til siv og papyrus. </p><p><q>8</q> Der bliver en banet vej, som skal kaldes Den hellige Vej, og ingen syndere skal færdes på den. Guds folk skal vandre ad den, men ingen tåber forvilder sig ind på den. <q>9</q> På den vej findes ingen farer. Der lurer ingen løver eller andre rovdyr. Kun Guds befriede folk vandrer på den. <q>10</q> Herrens befriede folk vender hjem. De går med jubel mod Zion. De fyldes med fryd og evig glæde. Lidelse og jammer er forbi. </p>"}