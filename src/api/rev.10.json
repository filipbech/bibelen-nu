{"text":"<h3>Den mægtige engel med den lille bogrulle</h3><p><q>1</q> Jeg så en mægtig engel komme ned fra Himlen. Han var omgivet af en sky og havde en regnbue omkring hovedet. Hans ansigt skinnede som solen, og hans ben lyste som to ildsøjler. <q>2</q> Han havde en lille, åben bogrulle i hånden, og han satte sin højre fod på havet og den venstre på landjorden. <q>3</q> Han udstødte et råb som en løves brøl, og de syv tordener svarede ham. <q>4</q> Da jeg skulle til at skrive ned, hvad de havde sagt, råbte en stemme fra Himlen: Det, de syv tordener sagde, er hemmeligt. Skriv ikke noget om det! </p><p><q>5-6</q> Den mægtige engel, som stod med det ene ben på havet og det andet på landjorden, løftede højre hånd mod himlen og svor ved ham, der lever i al evighed, og som skabte himlen og alt, hvad der findes i den, og jorden og alt, hvad den rummer, og havet og alt, hvad der er i det. Nu er tiden udløbet! råbte han. <q>7</q> Når den syvende engel blæser i sin trompet, bliver den sidste del af Guds hemmelige plan ført ud i livet, den plan, som han har forkyndt for sine tjenere, profeterne. </p><p><q>8</q> Så talte stemmen fra Himlen igen til mig: Gå hen til den mægtige engel, der står på havet og landjorden, og tag imod den lille, åbne bogrulle, han har i hånden. <q>9</q> Jeg gik hen til englen og bad ham om at give mig den lille bogrulle. Ja, tag den og spis den, sagde han. Den vil smage som sød honning i din mund, men når du har spist den, vil den give dig store smerter i maven. </p><p><q>10</q> Jeg tog så den lille bogrulle fra englens hånd og spiste den. Den var sød som honning i min mund, men den gav mig store smerter i maven. <q>11</q> Så sagde stemmen: Der er stadig mere, du skal profetere om mange folkeslag og sprog og magthavere. </p>"}