{"text":"<p><q>1</q> Kom til mig, alle I, som tørster, her er vand. Kom og få mad og drikke, selvom I ingen penge har. Kom og tag for jer af retterne. I kan købe vin og mælk uden at betale. <q>2</q> Hvorfor bruger I jeres penge på noget, der hverken mætter eller nærer? Lyt til mig, så får I, hvad der er godt, udsøgte retter, som mætter jeres sjæle. </p><p><q>3</q> Ja, kom til mig og læg mærke til, hvad jeg siger - lyt til mig, så skal I leve! Jeg vil slutte en evig pagt med jer og opfylde de troværdige løfter, jeg i min nåde gav til David. <q>4</q> Jeg gjorde ham til en stor leder og hærfører for at vise min magt overfor folkeslagene. <q>5</q> Engang vil I blive opsøgt af folkeslag, I ikke kender. Folk, som ikke kender jer, vil søge hjælp hos jer, fordi Herren jeres Gud, Israels Hellige, vil vise sin herlighed iblandt jer. </p><p><q>6</q> Søg Herren, mens han er til at finde. Kald på ham, mens han er nær. <q>7</q> De gudløse skal holde op med deres oprørske handlinger og ændre deres onde tanker. De skal vende sig til Herren, så han kan vise dem barmhjertighed. Ja, vend tilbage til jeres Gud - for han er mere end villig til at tilgive. </p><p><q>8</q> Herren siger: Jeg tænker ikke, som I gør, og jeg handler ikke, som I gør. <q>9</q> Der er himmelvid forskel på mine tanker og jeres, og på min handlemåde og jeres. <q>10</q> Ligesom regnen og sneen, der falder fra himlen, har til opgave at trænge ned i jorden og gøre den frugtbar, så kornet spirer og frembringer såsæd og brød til at spise, <q>11</q> sådan er det også med det ord, jeg taler. Det vil udføre den opgave, jeg har givet det. </p><p><q>12</q> I skal tage af sted med glæde og føres frem med fred. Bjerge og bakker vil råbe af fryd foran jer, og alle markens træer vil klappe i hænderne. <q>13</q> Hvor der før var tjørnekrat, vil enebær skyde op, og tidsler vil vige pladsen for myrtebuske. Det skal være et eviggyldigt tegn på Herrens nåde, et varigt tegn som bringer Herren ære. </p>"}