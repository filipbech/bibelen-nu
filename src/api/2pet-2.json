{"text":"<p><q>1</q> Men ligesom der var falske profeter blandt Guds folk dengang, sådan vil der også komme falske lærere blandt jer. De vil gøre oprør mod Herren, som købte dem fri, og de vil infiltrere jeres fællesskab med deres falske og nedbrydende lære. Men de vil gå en brat undergang i møde. <q>2</q> Mange vil følge dem i deres udsvævelser, og på grund af dem vil sandhedens vej få et dårligt ry. <q>3</q> De vil i deres griskhed forkynde hvad som helst for at få fat i folks penge. </p><p>Men Gud har allerede for længe siden afsagt sin dom over dem, og straffen hænger over hovedet på dem. <q>4</q> Han skånede jo heller ikke de engle, der gjorde oprør. De blev kastet i underverdenens mørke fangekældre, hvor de bliver bevogtet indtil dommens dag. <q>5</q> Han undlod heller ikke at straffe de mennesker, der levede før syndfloden. Selvom Noa fortalte dem om Guds vilje og den kommende dom, ville de ikke høre på ham. Derfor udryddede Gud den oprørske verden gennem syndfloden, mens Noa sammen med sine syv familiemedlemmer blev reddet. <q>6</q> Senere straffede Gud byerne Sodoma og Gomorra og forvandlede dem til askedynger. Dermed blev de et eksempel til skræk og advarsel for alle, der senere begår tilsvarende synder. <q>7-8</q> Men han reddede den uskyldige Lot ud af Sodoma, for Lot var en mand, der ønskede at gøre Guds vilje. Han led under den skamløse måde, folk opførte sig på, ja, det pinte ham dybt dag efter dag at skulle være vidne til alle de forfærdelige ting, der skete omkring ham. </p><p><q>9</q> På tilsvarende måde vil Herren redde dem, der tror på ham, ud af deres prøvelser, mens han vil straffe de ulydige og holde dem i forvaring indtil dommens dag. <q>10</q> Først og fremmest vil han straffe dem, der i deres urene begær lever i seksuel synd, og dem, der gør oprør mod hans autoritet. </p><p>De falske lærere vil være utrolig selvsikre og arrogante. De vil ikke engang vige tilbage for at spotte stærke åndsmagter, <q>11</q> som selv englene, der i magt og styrke står over menneskene, aldrig har vovet at afsige en spottende dom over på Guds vegne. <q>12</q> De falske lærere forstår ikke, hvem det er, de spotter, og de vil gå til grunde som fornuftløse dyr, der af natur er bestemt til at blive fanget og dræbt. <q>13</q> De vil få løn som forskyldt. De elsker at deltage i overdådige fester dagen lang. De er en skamplet og en skændsel for jer, når de fremturer i deres vildfarelser ved jeres selskabelige sammenkomster. <q>14</q> De er hele tiden på udkig efter anledninger til synd og utroskab. De forfører ubefæstede sjæle og kender kunsten at skrabe til sig. Guds dom venter på dem! <q>15</q> De har forladt den lige vej og er gået vild som Bileam, Beors søn, der gerne tog sig betalt for sine onde handlinger, <q>16</q> men blev standset i sin galskab og irettesat, da hans æsel talte til ham med menneskestemme. </p><p><q>17</q> De falske lærere udretter intet af værdi, for de er som udtørrede kilder eller som skyer, der drives af sted af vinden uden at give regn. Der venter dem en plads i det yderste mørke. <q>18</q> Med tomme løfter og drevet af deres eget begær lokker de mennesker, der ellers lige var sluppet fri af dårligt selskab, og leder dem tilbage i synden. <q>19</q> De lover dem frihed, men er selv slaver af deres umoralske liv. For det, som man er bundet af, er man også slave af. <q>20</q> Når nogen er undsluppet det verdslige livs umoralitet og har lært vores Herre og Frelser, Jesus Kristus, at kende, men igen bliver indfanget og behersket af de gamle synder, er deres situation blevet værre end før. <q>21</q> Det ville have været bedre, om de mennesker ikke havde lært sandhedens vej at kende frem for først at se den og så vende ryggen til det hellige bud, som blev dem betroet. <q>22</q> Et gammelt ordsprog siger: Som en hund, der slikker sit eget bræk i sig. Og et andet lyder: En renvasket so vælter sig straks i sølet igen. Det samme kan siges om dem, der vender tilbage til deres gamle synder. </p>"}