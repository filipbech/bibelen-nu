{"text":"<h3>Saul og hans sønner mister livet</h3><p><q>1</q> I mellemtiden var filistrene nået frem til Jizreeldalen og gået til angreb på israelitternes lejr på Gilboahøjen. Israels hær flygtede og efterlod mange faldne rundt om på højens skråninger. <q>2</q> Filistrene satte efter Saul og hans sønner Jonatan, Abinadab og Malkishua, og det lykkedes dem at dræbe sønnerne. </p><p><q>3</q> Kampen rasede omkring Saul, og det lykkedes filistrenes bueskytter at få ram på ham. Han blev hårdt såret <q>4</q> og råbte til sin våbendrager: Træk dit sværd og gennembor mig, før de ugudelige og uomskårne filistre gennemborer og vanærer mig. Men våbendrageren kunne ikke få sig selv til at dræbe Saul. Derfor tog Saul sit sværd og kastede sig mod det, så sværdet gennemborede ham. <q>5</q> Da våbendrageren så, at Saul var død, fulgte han sin herres eksempel og kastede sig mod sit eget sværd. <q>6</q> Den dag døde både Saul, hans tre sønner, hans våbendrager og hele hans livvagt. </p><p><q>7</q> Da de israelitter, der boede på den anden side af dalen og øst for Jordanfloden, blev klar over, at hæren var flygtet, og at Saul og hans sønner var døde, flygtede de fra deres byer, og filistrene overtog byerne. </p><p><q>8</q> Næste dag drog filistrene ud for at plyndre de faldne, og de fandt Sauls og hans tre sønners lig på Gilboahøjen. <q>9</q> Så huggede de hovedet af Saul og tog hans våben, hvorefter de sendte sejrsbudskabet hjem til alle deres afgudstempler og deres landsmænd. <q>10</q> Sauls våben blev udstillet i Astartetemplet, og hans lig blev hængt op på Bet-Shans mur. </p><p><q>11</q> Men da indbyggerne i Jabesh i Gilead hørte, hvad filistrene havde gjort ved Saul, <q>12</q> gik deres tapre krigere samme nat til Bet-Shan og tog Sauls og hans sønners lig ned fra muren. Så bragte de dem til Jabesh, hvor de brændte dem. <q>13</q> Asken begravede de under egetræet i Jabesh, hvorefter de sørgede og fastede i syv dage. </p>"}