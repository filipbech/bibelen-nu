{"text":"<h3>Kong Jotam af Juda</h3><p><q>1</q> Jotam var 25 år, da han blev konge, og han regerede i Jerusalem i 16 år. Hans mor hed Jerusha, en datter af Zadok. <q>2</q> Han gjorde, hvad der var ret i Herrens øjne, som hans far Uzzija havde gjort - og han dristede sig ikke til at gå ind i Herrens tempel. Alligevel fremturede folket i deres ugudelighed. </p><p><q>3</q> Jotam byggede nordporten i Herrens tempel, og han genopbyggede bymuren ved Ofelhøjen, hvor templet lå. <q>4</q> Desuden byggede han flere byer i Judas bjergland, og han byggede fæstninger og udkigstårne i skovene. <q>5</q> Han førte krig mod ammonitterne og besejrede dem. I de følgende tre år måtte de svare ham en årlig skat på 3,5 tons sølv, 10.000 sække hvede og 10.000 sække byg.<q>6</q> Jotam blev således en magtfuld konge, for han adlød omhyggeligt Herren, sin Gud. </p><p><q>7</q> Resten af Jotams liv og virke og hans krige med andre konger, er beskrevet i Israels og Judas kongers krønikebog. <q>8</q> Som sagt var han 25 år, da han blev konge, og han regerede i Jerusalem i 16 år. <q>9</q> Da han døde, blev han begravet i Davidsbyen. Hans søn Ahaz blev konge efter ham. </p>"}