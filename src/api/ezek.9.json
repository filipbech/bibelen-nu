{"text":"<h3>Afgudsdyrkerne dræbes</h3><p><q>1</q> Så hørte jeg Herren råbe med tordenrøst: Kom her, I mænd, som jeg har udvalgt til bødler, og tag jeres våben med. </p><p><q>2</q> Da kom der seks mænd ind gennem den nordlige port i den ydre forgård, alle med våben i hånden. Desuden var der en, som var klædt i linned og bar nogle skriveredskaber. De gik alle hen og tog opstilling ved bronzealteret foran indgangen til templet, <q>3-4</q> og Israels Guds stråleglans løftede sig fra sin sædvanlige plads over keruberne og stod nu ved templets indgang. Gå gennem Jerusalems gader, råbte Herren til manden med skriveredskaberne, og sæt et mærke på panden af alle dem, som græder og sukker over al den synd, de ser omkring sig. </p><p><q>5</q> Derefter hørte jeg Herren sige til de andre mænd: Følg efter ham og dræb alle, som ikke har et mærke på panden. Skån ingen, vis ingen barmhjertighed. <q>6</q> Dræb unge såvel som gamle, kvinder såvel som børn. Kun dem, som har et mærke på panden, må I ikke slå ihjel. Begynd her ved templet. Så begyndte de med at slå de 70 ledere ihjel. </p><p><q>7</q> Fyld forgården med ligene af de dræbte, fortsatte han, også selv om det gør templet urent. Derefter skal I gå ud i byen. Da de 70 ledere var slået ihjel, fortsatte mændene ud i byen. </p><p><q>8</q> Da de var gået, kastede jeg mig ned med ansigtet mod jorden og udbrød: Åh, Gud Herre, er du så vred, at du vil udslette hele Israels folk? </p><p><q>9</q> Både Nordriget og Sydriget har begået utrolige synder, svarede han. Landet er fuldt af uretfærdighed og mord. De påstår, at jeg ikke opdager noget, og at jeg har forladt mit land og mit folk. <q>10</q> Derfor vil jeg ikke skåne dem eller vise medlidenhed. De skal komme til at betale for al deres ondskab og afgudsdyrkelse. </p><p><q>11</q> Manden, som var klædt i linned og havde skriveredskaber, kom kort efter tilbage og sagde: Jeg har fuldført den opgave, du gav mig. </p>"}