{"text":"<h3>Gud agter at straffe Israel</h3><p><q>1</q> Herren siger: Blæs alarm! Som en ørn svæver fjenden over mit folk klar til angreb, fordi de brød min pagt og overtrådte mine befalinger. <q>2</q> De kalder mig deres Gud og hævder at kende mig, <q>3</q> men de har vraget det gode. Derfor vil fjenden forfølge dem. <q>4</q> De valgte sig konger og ledere uden at spørge mig til råds. De lavede sig guder af sølv og guld, og det blev deres undergang. </p><p><q>5</q> Min vrede gløder imod Samarias folk på grund af deres afskyelige guldkalv. Hvor længe vil I fremture i jeres synder? <q>6</q> Afguden blev formet af en håndværker fra Israel. Der er intet guddommeligt ved den. Den skal snart slås i stumper og stykker. </p><p><q>7</q> Når I sår en vind, høster I en storm! Jeres korn giver ingen aks og derfor intet mel. Og hvis det gjorde, ville de fremmede kaste sig over det. <q>8</q> Snart kaster fjenderne sig over Israel, og det, der bliver tilbage, regnes for værdiløst. <q>9</q> Et vildæsel kan klare sig selv, men Israel tager til Assyrien for at købe sig venner. <q>10</q> Men ikke desto mindre vil min straf ramme dem. Snart bliver de undertrykt af en mægtig konge. </p><p><q>11</q> Israel byggede et utal af altre, som skulle fjerne deres skyld, men ved at bruge dem blev deres skyld blot større. <q>12</q> Selv om alle mine befalinger til dem er skrevet ned, står de som fremmede over for dem. <q>13</q> De elsker slagtofre, at slagte og at spise offerkød, men jeg kan ikke acceptere deres ofre. Jeg glemmer ikke deres onde handlinger, men straffer dem for deres synd og sender dem i fangenskab, ligesom da de var i Egypten. </p><p><q>14</q> Israel byggede paladser, og Juda befæstede sine byer, men de glemte deres Skaber. Derfor sætter jeg ild til deres byer og brænder paladserne ned til grunden. </p>"}