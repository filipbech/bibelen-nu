{"text":"<h3>Gud må straffe sit folk for deres synd</h3><p><q>1</q> Herren siger: Efraim lyver og bedrager. Juda flakker om uden at forstå min trofasthed. <q>2</q> Israel er fuld af løgn og bedrag, kun optaget af falske værdier. De slutter forbund med Assyrien og giver Egypten gaver for at få hjælp. </p><p><q>3</q> Herren bliver nødt til at straffe Judas folk for dets oprør. Jakobs efterkommere må bøde for deres handlinger. <q>4</q> Allerede ved fødslen narrede Jakob sin tvillingebror. Som voksen kæmpede han med Gud. <q>5</q> Ja, han kæmpede med en engel og sejrede. Han bad og tiggede om en velsignelse. Ved Betel mødte han Herren ansigt til ansigt, og Herren talte til ham, <q>6</q> tænk, Herren, den almægtige Gud! </p><p><q>7</q> Vend jer derfor til Gud! Søg Herren til hver en tid og vær pålidelige og retfærdige i jeres adfærd. </p><p><q>8</q> Herren siger: Mit folk er som en købmand, der vejer med falske lodder, som en, der elsker at udnytte andre. <q>9</q> Se, hvor rig jeg er blevet! praler de. Jeg har samlet mig rigdom uden at gøre noget forkert. </p><p><q>10</q> Jeg er Herren din Gud, som førte dig ud af Egypten. Men nu vil jeg igen lade dig bo i telte, som da vi var sammen i ørkenen. <q>11</q> Jeg sendte mine profeter til dig for ved hjælp af syner og billedtale at advare dig. <q>12</q> Alligevel er Gilead fyldt med afgudsdyrkelse, og derfor må jeg straffe dem. Der ofres mange okser i Gilgal, men afgudsaltrene vil ende som stendynger på markerne. </p><p><q>13</q> Herren tog sig af Jakob, da han i sin tid flygtede til Aram. Dér vogtede han får for at få den kvinde, han elskede. <q>14</q> Senere førte Herren sit folk ud af Egypten ved hjælp af en profet, som ledede og beskyttede dem. <q>15</q> Men Efraim provokerede Herren til vrede. De fortjener døden for deres forbrydelser, ja, Herren vil straffe dem for deres synder. </p>"}