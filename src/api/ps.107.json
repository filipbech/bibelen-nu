{"text":"<h3>Herrens trofasthed mod sit folk</h3><p><q>1</q> Tak Herren, for han er god. </p><lg><l level='2'>Hans trofasthed varer til evig tid. </l><l level='1'><q>2</q> Det er, hvad Herrens folk bør sige, </l><l level='2'>dem, han befriede fra fjendens magt </l><l level='1'><q>3</q> og bragte tilbage fra fjerne lande, </l><l level='2'>fra øst og vest og syd og nord. </l><l level='1'><q>4</q> De måtte vandre længe gennem øde egne, </l><l level='2'>de ledte efter et sted at bo. </l><l level='1'><q>5</q> De var udmattede af sult og tørst </l><l level='2'>og nær ved at give op. </l><l level='1'><q>6</q> Men i deres nød råbte de til Herren, </l><l level='2'>og han reddede dem ud af problemerne. </l><l level='1'><q>7</q> Han førte dem ad den rigtige vej </l><l level='2'>til en by, hvor de kunne bosætte sig. </l><l level='1'><q>8</q> De bør takke Herren for hans trofasthed, </l><l level='2'>for de undere, han gør for menneskene. </l><l level='1'><q>9</q> Han slukkede de udmattedes tørst, </l><l level='2'>og han mættede de sultne med gode gaver. </l><l level='1'><q>10</q> De sad i et trøstesløst mørke </l><l level='2'>og led under deres fangenskab, </l><l level='1'><q>11</q> fordi de havde gjort oprør mod Gud, </l><l level='2'>ringeagtet den Højestes bud. </l><l level='1'><q>12</q> Han nedbrød deres stolthed gennem lidelser, </l><l level='2'>når de segnede, hjalp ingen dem op. </l><l level='1'><q>13</q> Men i deres nød råbte de til Herren, </l><l level='2'>og han reddede dem ud af problemerne. </l><l level='1'><q>14</q> Han førte dem ud af mørket </l><l level='2'>og rev deres lænker i stykker. </l><l level='1'><q>15</q> De bør takke Herren for hans trofasthed, </l><l level='2'>for de undere, han gør for menneskene. </l><l level='1'><q>16</q> Han sprængte porte af bronze </l><l level='2'>og huggede gennem slåer af jern. </l><l level='1'><q>17</q> De blev mishandlet og betragtet som tåber, </l><l level='2'>på grund af deres synd og oprør mod Gud. </l><l level='1'><q>18</q> De mistede appetitten og fik kvalme af maden, </l><l level='2'>de var døden nær af sult. </l><l level='1'><q>19</q> Men i deres nød råbte de til Herren, </l><l level='2'>og han reddede dem ud af problemerne. </l><l level='1'><q>20</q> Han sagde blot et ord, og de blev reddet, </l><l level='2'>han rev dem ud af dødens gab. </l><l level='1'><q>21</q> De bør takke Herren for hans trofasthed, </l><l level='2'>for de undere han gør for menneskene. </l><l level='1'><q>22</q> Lad dem bringe ham ofre i taknemmelighed, </l><l level='2'>synge med glæde om hans vældige gerninger. </l><l level='1'><q>23</q> Nogle stod til søs med deres skibe, </l><l level='2'>drev handel på det store hav. </l><l level='1'><q>24</q> Også de fik Herrens gerninger at se, </l><l level='2'>de undere han udførte på havet. </l><l level='1'><q>25</q> Han befalede stormvejret at bryde løs, </l><l level='2'>bølgerne rejste sig som bjerge. </l><l level='1'><q>26</q> De steg mod himlen, sank atter ned i dybet. </l><l level='2'>Sømændene var ved at give op over for orkanen. </l><l level='1'><q>27</q> De ravede rundt som fulde folk, </l><l level='2'>de kunne intet stille op. </l><l level='1'><q>28</q> Men i deres nød råbte de til Herren, </l><l level='2'>og han reddede dem ud af problemerne. </l><l level='1'><q>29</q> Stormen blev stille som en hvisken, </l><l level='2'>havets bølger faldt hurtigt til ro. </l><l level='1'><q>30</q> Da fyldtes de af fred, åndede lettet op, </l><l level='2'>og han førte dem til deres rejses mål. </l><l level='1'><q>31</q> De bør takke Herren for hans trofasthed, </l><l level='2'>for de undere, han gør for menneskene, </l><l level='1'><q>32</q> ophøje ham offentligt i folkets forsamling </l><l level='2'>og for landets ledende råd. </l><l level='1'><q>33</q> Han forvandlede floder til ødemark, </l><l level='2'>gjorde kildevand til ørkensand. </l><l level='1'><q>34</q> Frugtbart land blev til saltsletter </l><l level='2'>på grund af beboernes ondskab. </l><l level='1'><q>35</q> Men derefter gjorde han ørkenen til oase </l><l level='2'>og ødemarken til frugtbart land, </l><l level='1'><q>36</q> så hans sultende folk kunne slå sig ned </l><l level='2'>og bygge byer, hvor de kunne bo, </l><l level='1'><q>37</q> tilså deres marker, plante vingårde </l><l level='2'>og bringe en bugnende høst i hus. </l><l level='1'><q>38</q> Han velsignede dem, de blev mange, </l><l level='2'>og der var ingen mangel på kvæg. </l><l level='1'><q>39</q> Det oprørske folk blev ydmyget gennem sorg og ulykker, </l><l level='2'>mange døde, så de blev færre og færre. </l><l level='1'><q>40</q> Gud måtte straffe de stolte, religiøse ledere, </l><l level='2'>lade dem flakke om i øde egne. </l><l level='1'><q>41</q> Men de, der søgte hjælp hos Herren, </l><l level='2'>blev reddet ud af deres ulykke. </l><l level='1'>Han tog sig af dem, </l><l level='2'>så de trivedes og havde fremgang. </l><l level='1'><q>42</q> De retskafne glæder sig over at se det, </l><l level='2'>men de onde holder skamfuldt deres mund. </l><l level='1'><q>43</q> De vise vil lægge mærke til det </l><l level='2'>og anerkende Herrens trofasthed. </l></lg>"}