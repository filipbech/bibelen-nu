{"text":"<h3>Sauls død</h3><p><q>1</q> Engang angreb filistrene israelitternes lejr på Gilboahøjen. Israels hær flygtede og efterlod mange faldne rundt om på højens skråninger. <q>2</q> Filistrene satte efter Saul og hans sønner, Jonatan, Abinadab og Malkishua, og det lykkedes dem at dræbe sønnerne. </p><p><q>3</q> Kampen rasede omkring Saul, og det lykkedes filistrenes bueskytter at få ram på ham. Han blev såret <q>4</q> og råbte til sin våbendrager: Træk dit sværd og gennembor mig, før de ugudelige og uomskårne filistre kommer og vanærer mig. Men våbendrageren kunne ikke få sig selv til at dræbe Saul. Derfor tog Saul sit sværd og kastede sig mod det, så sværdet gennemborede ham. <q>5</q> Da våbendrageren så, at Saul var død, fulgte han sin herres eksempel og kastede sig mod sit eget sværd. <q>6</q> Den dag døde både Saul og hans tre sønner, og dermed var hans slægt uddød. </p><p><q>7</q> Da de israelitter, der boede i dalen, blev klar over, at hæren var flygtet, og at Saul og hans sønner var døde, flygtede de fra deres byer, og filistrene overtog byerne. </p><p><q>8</q> Næste dag drog filistrene ud for at plyndre de faldne, og de fandt Sauls og hans sønners lig på Gilboahøjen. <q>9</q> Så tog de Sauls våben og huggede hovedet af ham, hvorefter de sendte sejrsbudskabet hjem til alle deres afgudstempler og landsmænd. <q>10</q> Sauls våben blev udstillet på afgudstemplets væg, og hans hoved blev hængt op på Dagontemplets mur. </p><p><q>11</q> Men da indbyggerne i Jabesh i Gilead hørte, hvad filistrene havde gjort ved Saul, <q>12</q> drog deres tapre krigere af sted for at hente Sauls og hans sønners lig. De begravede dem under egetræet i Jabesh, hvorefter de sørgede og fastede i syv dage. </p><h3>Hvorfor Saul døde</h3><p><q>13</q> Saul døde på grund af sin utroskab mod Herren. Han adlød ikke Herrens befalinger, men søgte endog råd hos en åndemaner. <q>14</q> Han søgte ikke råd hos Herren, og derfor lod Herren ham dø og overgav riget til David, Isajs søn. </p>"}