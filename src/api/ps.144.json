{"text":"<h3>Guds folks sejr og fremgang</h3><p>Lovet være du, Herre, </p><lg><l level='2'>du er min urokkelige Klippe. </l><l level='1'>Du træner mine hænder til kamp, </l><l level='2'>du styrker mine fingre til krig. </l><l level='1'><q>2</q> Du er min trofaste beskytter, </l><l level='2'>mit skjold, min tilflugt og befrier. </l><l level='1'>Jeg søger ly og hjælp hos dig, </l><l level='2'>for du giver mig sejr over de fremmede folkeslag. </l><l level='1'><q>3</q> Hvad er et menneske, at du tænker på det, </l><l level='2'>et menneskebarn, at du tager dig af det. </l><l level='1'><q>4</q> Et menneskes liv er flygtigt som et åndepust, </l><l level='2'>som en skygge passerer livet forbi. </l><l level='1'><q>5</q> Skub himlens forhæng til side og stig ned, </l><l level='2'>sæt din fod på bjergene, så de hylles i røg. </l><l level='1'><q>6</q> Send dine lyn, Herre, spred fjenderne, </l><l level='2'>jag dem på flugt med dine pile. </l><l level='1'><q>7</q> Ræk hånden ned til mig fra himlen, </l><l level='2'>træk mig op af det frådende dyb. </l><l level='1'>Red mig fra dette hav af fjender, </l><l level='2'>befri mig fra de fremmedes magt. </l><l level='1'><q>8</q> De er fulde af løgn, </l><l level='2'>og de sværger gerne falsk. </l><l level='1'><q>9</q> Jeg vil synge en ny sang til dig, Gud, </l><l level='2'>spille for dig på en tistrenget harpe. </l><l level='1'><q>10</q> For du gav dine konger sejr, </l><l level='2'>du hjalp din tjener David. </l><l level='1'><q>11</q> Red mig fra det dødbringende sværd, </l><l level='2'>fra fremmede folkeslags herredømme. </l><l level='1'>De er jo fulde af løgn </l><l level='2'>og sværger gerne falsk. </l><l level='1'><q>12</q> Gid vore sønner må vokse sig stærke </l><l level='2'>og stå ranke som store træer. </l><l level='1'>Gid vore døtre må vokse sig smukke </l><l level='2'>som de kunstfærdige søjler i paladset. </l><l level='1'><q>13</q> Gid vore lader må blive fulde af al slags afgrøde </l><l level='2'>og vore får formere sig i tusindvis, </l><l level='3'>så de står tæt på alle vore marker. </l><l level='1'><q>14</q> Gid vore husdyr må få store byrder at bære på. </l><l level='1'>Jeg beder om, at byens porte ikke bliver brudt ned, </l><l level='2'>at ingen af os bliver taget til fange, </l><l level='3'>og at vi bliver skånet for jamren på torvene. </l><l level='1'><q>15</q> Velsignet er det folk, som oplever dette. </l><l level='2'>Lykkeligt det folk, der har Herren til Gud. </l></lg>"}