{"text":"<h3>Indledende hilsen</h3><p><q>1</q> Dette brev er fra Paulus, Silas og <lb />Timoteus til menigheden i Thessaloniki, der tilhører Gud Fader og Herren Jesus Kristus. Nåde være med jer og fred fra Gud! </p><h3>Bøn for og anerkendelse af thessalonikernes menighed</h3><p><q>2</q> Vi er meget taknemmelige til Gud for <lb />alt, hvad han har gjort for jer alle sammen, og vi beder til stadighed for jer. <q>3</q> Når vi nævner jer ind for Gud, vores Far, tænker vi på jeres arbejde for troens sag, jeres utrættelige kærlighed og jeres udholdenhed i forventningen om det Jesus Kristus, vores Herre, vil give jer. <q>4</q> Vi ved, kære venner, at det er Gud, der i sin kærlighed har udvalgt jer, <q>5</q> for han bekræftede vores budskab med Helligåndens manifestationer og mirakler, så det ikke var vores ord alene, der gav jer den stærke overbevisning. I så også selv, hvordan vores levevis bekræftede, at budskabet ikke var tomme ord. </p><p><q>6</q> Selvom I vidste, at det ville betyde forfølgelse, tog I imod vores budskab og blev fyldt med glæde af Helligånden. I fulgte det eksempel, som vi og Herren viste jer. <q>7</q> Derved er I blevet et forbillede for alle de kristne i Makedonien og Akaja. <q>8</q> Fra jer er Herrens ord nået vidt omkring, langt ud over Makedoniens og Akajas grænser. Hvor vi end kommer, træffer vi folk, der fortæller os om jeres tro på Gud. Vi behøver ikke engang selv at sige noget om det, <q>9</q> for andre fortæller os, hvordan I modtog os med åbne arme, og hvordan I brød med afguderne og vendte jer til den levende og sande Gud for at tjene ham. <q>10</q> Og de fortæller om, hvordan I med stor forventning ser frem til, når Guds Søn, Jesus, som blev oprejst fra de døde, vender tilbage fra Himlen og frelser os fra den kommende dom. </p>"}