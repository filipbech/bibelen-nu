{"text":"<h3>Arken hos filistrene</h3><p><q>1</q> Imidlertid bragte filistrene Guds Ark fra slagmarken ved Eben-Ezer til byen Ashdod <q>2</q> og ind i deres afgudstempel, hvor den blev stillet ved siden af statuen af deres afgud, som hed Dagon. <q>3</q> Næste morgen kom byens indbyggere til templet for at se arken. Men dér lå Dagon næsegrus på jorden foran Guds Ark. De skyndte sig at stille ham på plads igen, <q>4</q> men næste morgen lå Dagon igen næsegrus på jorden foran Guds Ark. Hovedet og hænderne var tilmed brækket af og lå på dørtærskelen, kun kroppen var tilbage. <q>5</q> (Det er grunden til, at Dagons præster og de, som dyrker ham, den dag i dag undgår at træde på dørtærsklen til Dagons tempel i Ashdod.) </p><p><q>6</q> Herrens straf kom over indbyggerne i Ashdod. Han sendte en frygtelig plage over dem, så der udbrød en epidemi af bylder både i Ashdod og i de omliggende landsbyer. <q>7</q> Da folk blev klar over sammenhængen, udbrød de: Vi vil ikke have Israels Guds Ark her i byen længere. Han er imod os og vil gøre det af med både os og vores gud, Dagon. <q>8</q> Så sammenkaldte de filisterbyernes fem konger til rådslagning. Hvad skal vi gøre ved Israels Guds Ark? spurgte de. Lad os flytte den til Gat, var der nogen der foreslog. </p><p><q>9</q> Men da arken ankom til Gat, sendte Herren den samme plage over indbyggerne der. Både unge og gamle fik bylder, og de blev grebet af rædsel. <q>10</q> Derfor sendte de arken videre til Ekron. </p><p>Da indbyggerne i Ekron så arken komme, protesterede de: Nu bringer de Israels Guds Ark til os for at slå os ihjel! <q>11</q> Byens ledere sendte straks bud til filisterkongerne og bad dem om at sørge for at få arken sendt tilbage til israelitterne, for ellers ville de alle blive udryddet. Byldeplagen var allerede begyndt i Ekron, og indbyggerne var rædselsslagne. <q>12</q> Nogle døde, mens resten blev dækket af bylder, og deres klageråb lød overalt. </p>"}