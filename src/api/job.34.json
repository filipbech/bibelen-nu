{"text":"<h3>Elihu påpeger Jobs selvretfærdighed</h3><p><q>1</q> Elihu fortsatte: </p><lg><l level='1'><q>2</q> Hør godt efter, I vismænd, </l><l level='2'>lyt til mig, I som er så kloge. </l><l level='1'><q>3</q> Man må vurdere alt, hvad man hører </l><l level='2'>ligesom man smager på maden, før man spiser den. </l><l level='1'><q>4</q> Lad os derfor i fællesskab finde ud af, </l><l level='2'>hvad der er sandt og rigtigt. </l><l level='1'><q>5</q> Job siger: Jeg er uskyldig, </l><l level='2'>det er Gud, der gør mig uret. </l><l level='1'><q>6</q> Jeg regnes for en løgner, selvom jeg taler sandt, </l><l level='2'>jeg bliver straffet hårdt, skønt jeg ikke har syndet. </l><l level='1'><q>7</q> Hvor har Job lært at tale sådan? </l><l level='2'>Det er jo en hån imod Gud. </l><l level='1'><q>8</q> Han må have tilbragt sin tid i dårligt selskab </l><l level='2'>med onde og gudløse mennesker. </l><l level='1'><q>9</q> Han påstår jo, at man intet får ud af </l><l level='2'>at leve retskaffent ind for Gud. </l><l level='1'><q>10</q> I vise mænd, vil I ikke give mig ret i, </l><l level='2'>at det er umuligt for Gud at være ond? </l><l level='2'>Den Almægtige kan ikke være uretfærdig. </l><l level='1'><q>11</q> Nej, vi ved, at han straffer mennesker for, hvad de har gjort. </l><l level='2'>Han lader dem opleve følgerne af deres synd. </l><l level='1'><q>12</q> Gud handler absolut ikke ondt, </l><l level='2'>den Almægtige er aldrig uretfærdig. </l><l level='1'><q>13</q> Han alene har al magt på jorden, </l><l level='2'>han opretholder og styrer verden. </l><l level='1'><q>14</q> Hvis Gud en dag besluttede </l><l level='2'>at trække sin livsånde til sig igen, </l><l level='1'><q>15</q> da ville alt levende uddø, </l><l level='2'>og menneskene igen blive til støv. </l><l level='1'><q>16</q> Tag nu og brug din forstand. </l><l level='2'>Prøv at forstå, hvad jeg siger. </l><l level='1'><q>17</q> Kunne Gud være den almægtige Dommer, </l><l level='2'>hvis han ikke var uangribelig? </l><l level='1'>Vil du anklage selve Retfærdigheden </l><l level='2'>og påstå, at han kan være uretfærdig? </l><l level='1'><q>18</q> Han dømmer konger og regenter </l><l level='2'>for deres onde og uretfærdige handlinger. </l><l level='1'><q>19</q> Han gør ikke forskel på folk, </l><l level='2'>men behandler rige og fattige ens. </l><l level='1'>Alle mennesker er jo skabt af Gud, </l><l level='2'><q>20</q> og de skal alle sammen dø en gang. </l><l level='1'>Uden varsel er livet slut, </l><l level='2'>og ingen kan gøre fra eller til. </l><l level='1'><q>21</q> Gud kender alle deres handlinger, </l><l level='2'>han ser alt, hvad de foretager sig. </l><l level='1'><q>22</q> Ingen steder findes så tæt et mørke, </l><l level='2'>at de onde kan skjule sig for Gud. </l><l level='1'><q>23</q> Gud behøver ikke at vente til dommens dag </l><l level='2'>med at straffe et menneske for dets synder. </l><l level='1'><q>24</q> Han afsætter magtfulde ledere uden forhør </l><l level='2'>og indsætter andre i deres sted, </l><l level='1'><q>25</q> for han kender deres onde handlinger </l><l level='2'>og kan vende deres skæbne på en enkelt nat. </l><l level='1'><q>26</q> Han straffer dem for deres ondskab </l><l level='2'>på en måde, så alle kan se det, </l><l level='1'><q>27</q> for de vendte sig bort fra Gud </l><l level='2'>og var ligeglade med hans vilje. </l><l level='1'><q>28</q> Deres magtmisbrug over for de svage </l><l level='2'>førte til et råb om hjælp, som Gud hørte. </l><l level='1'><q>29</q> Selv når Gud er tavs, kan du ikke dømme ham for det. </l><l level='2'>Hvis han skjuler sig, kan du ikke tvinge ham frem. </l><l level='1'>Han hersker jo over alt, hvad han har skabt, </l><l level='2'><q>30</q> så de gudløse ikke skal have magten </l><l level='2'>og undertrykke andre mennesker. </l><l level='1'><q>31</q> Hvad nu hvis et menneske siger til Gud: </l><l level='2'>Hvis jeg har syndet, vil jeg ikke gøre det mere. </l><l level='1'><q>32</q> Sig mig, hvad jeg har gjort forkert. </l><l level='2'>Hvis jeg har svigtet, </l><l level='2'>lover jeg at forbedre mig. </l><l level='1'><q>33</q> Mon så ikke Gud er nådig, </l><l level='2'>selv om du benægter, at han er det? </l><l level='1'>Om du vil bede om nåde, er op til dig. </l><l level='2'>Sig os, hvad du har i tanke. </l><l level='1'><q>34</q> Ethvert forstandigt menneske </l><l level='2'>vil være enig med mig og sige: </l><l level='1'><q>35</q> Job taler uden indsigt. </l><l level='2'>Han ved ikke, hvad han snakker om. </l><l level='1'><q>36</q> Er det mærkeligt, at Job bliver straffet så hårdt? </l><l level='2'>Han taler jo som de gudløse taler. </l><l level='1'><q>37</q> Ud over sin oprindelige synd </l><l level='2'>gør han nu oprør mod Gud </l><l level='1'>ved at vise foragt for vores vejledning </l><l level='2'>og ved stadig at anklage Gud. </l></lg>"}